<html><header><meta charset="utf-8"><title>701收料站：通達急升唔簡單</title></header><body><h1>701收料站：通達急升唔簡單</h1><p>昨日打八號風球，只得半日市炒作，爛賭之徒如小初之流實在唔多暢快，惟有依照傳統，約人返打屋企打麻雀。&#13;<br> 經紀陳一路摸牌，一路講噚日股價勁升嘅通達工業（526），話隻股唔係乾升咁簡單，聽講有人埋班準備搞作，所以雖然股價升咗唔少，但仍有留意價值。&#13;<br> 通達7月份公布截至今年3月底止全期業績，盈利有1811.4萬元，比舊年增加15.4%。&#13;<br> 自從公布業績後，通達股價就開始見異動，噚日最高見過0.2元，收0.193元，大升33.1％，但成交股數只得695萬股，金額122.6萬元。成交咁細，似乎尚未能成氣候。&#13;<br> 小初記得97年以前，通達呢隻工業股一度有芬佬睇起，但後來經過金融風暴，好似早兩年先至達成5年自我拯救債務重組協議。若果家陣芬佬仍然有心工業股的話，順便搞埋批股集資又何妨？&#13;<br> 另外，小初以前提過的美力時（1005），在股價升咗唔少後，終於停牌搞批股，聽聞涉及銀碼重唔細。&#13;<br> 慕容小初</p></body></html>