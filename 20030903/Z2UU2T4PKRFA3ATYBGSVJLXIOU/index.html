<html><header><meta charset="utf-8"><title>　　唐英年食住風尾 - 李八方</title></header><body><h1>　　唐英年食住風尾 - 李八方</h1><p>新任財政司司長唐英年可謂貴人出路招風雨，因為佢定咗今日開始見各界人士，第一批見嘅係民主黨，認真畀足面，只要風球一落，會面會如期喺早上十一點半舉行。&#13;<br> 杜鵑亦打亂咗白鴿黨嘅計劃，佢哋原定噚晚黨團開會傾吓同唐司長講乜，結果梗係開唔成，只好改至今朝九點開，你話幾辛苦。&#13;<br> 咁唐司長嘅節目真係安排得好密，星期四見港進聯，星期五見前綫同早餐派，星期日就分分鐘又飛咗去福建，今次就專程去廈門出席一個關於吸引外資嘅全國性活動，聽講啲領導都會出席，而老董亦諗緊去唔去，個活動七至九號舉行。&#13;<br> 唐英年咁忙，唔怪得抽唔到時間搬屋，八方聽聞佢早前同太太去新官邸睇過，覺得要做啲改動，因為佢有三女一子，人數比阿松多，所以點都要裝修吓先至可以搬去住。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>