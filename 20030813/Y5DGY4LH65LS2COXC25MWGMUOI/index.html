<html><header><meta charset="utf-8"><title>拜仁老將走親冇運行<br>球驗客手記：艾巴想離隊要三思</title></header><body><h1>拜仁老將走親冇運行<br>球驗客手記：艾巴想離隊要三思</h1><p>三十一歲嘅巴西前鋒艾巴𠵱家喺拜仁踢到好冇癮，有傳佢想離隊；但睇番近幾年喺拜仁出嚟嘅老將，冇乜邊個掂，所以我求大俠勸佢都係睇定啲至算。&#13;<br> 上屆攞到德甲神射手嘅艾巴，喺過去兩場聯賽冇表現，重畀佢同屬南美嘅秘魯比沙路搶晒風頭，佢亦咁話：「比沙路真係弗我好多。」；最慘就係，𠵱家連馬卡爾都嚟埋，下場對波琴佢分分鐘正選不保。因為咁，有指佢好想走，話哈化同貝迪斯都有興趣簽佢。&#13;<br> 唔係我求大俠潑冷水，近屆拜仁出嚟嘅三十歲以上球員如希馬、艾芬保同史科沙，冇一個掂，所以佢真係要三思而後行。拜仁喺噚晚友賽紐倫堡，截稿前未知戰果；聽講教練希斯菲特會以艾巴拍馬卡爾，如果艾巴呢場波踢到身價波，照理重會有運行。<br> &#13;<br> <spanclass>馬略卡搵細伊圖頂檔 &#13;<br> 西甲球會馬略卡準備將喀麥隆前鋒伊圖賣畀車路士或阿仙奴；而佢哋咁順攤，原來早有後着，搵咗伊圖只得十六歲嘅細佬大衞伊圖，嚟頂伊圖個位。雖話大衞伊圖係足球神童，但級數同阿哥比，明顯重有段距離，所以馬略卡諗住下屆就搵佢擔大旗，似乎就早咗啲！</spanclass></p><p><spanclass>曲波不到歐洲髮不剪 &#13;<br> 中國球員曲波近一年真係好黑仔，頭尾三次闖歐洲球壇，分別因攞唔到工作證同受傷而功敗垂成；但係佢冇因此而放棄，重話一日去唔到歐洲球會效力，一日都唔會剪頭髮。講真吖，我求大俠好欣賞佢有咁嘅決心，但另一方面，就擔心佢變咗深山野人，都達成唔到夢想。<br> &#13;<br> <spanclass>巴塞擺明想賣佩奧爾 &#13;<br> 巴塞喺今夏簽番嚟嘅球員，個個都有咁上下份量，但係日前竟然同弱隊華拉度列借得名不經傳嘅年輕後衞馬里奧。早排巴塞會長拉樸達講到明，球會冇話冇咗邊個球員唔得，𠵱家佢哋又突然借個口靚仔番嚟，擺明係想甩咗身價達一千四百萬鎊嘅佩奧爾，以減輕佢哋嘅財政壓力。<br> &#13;<br> <spanclass>朗尼成功考車牌沖喜 &#13;<br> 愛華頓前鋒線現時買少見少，傷兵朗尼未知可唔可以趕及復出，之不過呢位後生仔剛剛成功考到車牌，新牌仔重即刻揸住部新車返球會，心情靚靚，亦幫自己沖喜吓。我求大俠都希望佢可以趕到對「兵工廠」，令場波緊湊啲，但到時千祈唔好揸快車就得嘞。</spanclass></spanclass></spanclass></p></body></html>