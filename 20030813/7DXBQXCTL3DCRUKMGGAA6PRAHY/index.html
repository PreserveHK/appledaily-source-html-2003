<html><header><meta charset="utf-8"><title>　　霍公子對大賽無動於衷 - 李八方</title></header><body><h1>　　霍公子對大賽無動於衷 - 李八方</h1><p>皇馬來港同香港隊作賽，掀起全港足球熱，無綫當晚收視率勁破紀錄，最高達到五十點，有成三百二十四萬觀眾捧場。眼見全城歡騰，於是有人游說足總會長霍震霆，年年搞一次咁嘅大賽，等香港人開心吓。&#13;<br> 八方聽聞霍公子仍未為所動，唔知係咪因為今次賣飛搞到大混亂，所以唔敢輕舉妄動。咁不如搵老霍出山，不過知情人話，霍英東已經放晒手畀個仔搞，唔會再插手。<br> &#13;<br> <spanclass>泰國波飛值得留念 &#13;<br> 講起賣飛，八方上周寫過皇馬大賽要市民早四日排隊買飛，足總有人辯稱係球迷想保留印刷精美嘅飛尾留念，所以唔用網上售票，真係好笑。今次大賽安排，充份顯露足總之保守落後，同世界運動產業大勢脫節，難怪香港足運全無起色，連泰國都不如。&#13;<br> 該文見報後，有讀者來電郵，亦大鬧足總守舊。原來佢早前去泰國睇利物浦賽事，喺香港網上訂飛，不知幾方便，點使瞓四晚街？到咗泰國，攞飛亦易如反掌；而波飛設計精美如信用卡，同香港啲冇得比。大家睇睇，係咪更有紀念價值呢？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>