<html><header><meta charset="utf-8"><title>701收料站：美資行唱好亞鋁</title></header><body><h1>701收料站：美資行唱好亞鋁</h1><p>臨近9月底季結，唔少芬佬揸住嘅股份，股價都出現異動，經紀黃估計亞洲鋁業（930）會係其中一員。&#13;<br> 亞洲鋁業股價喺8月底開始上升，9月頭一度升過上去1.50元，無幾耐就出現咗兩宗非自動對盤大成交上板，加埋有成1億股，每股作價1.27元，之後股價就輾轉回落，周四最低見過1.20元，但跟住立即反彈，走勢明顯轉好，噚日更大升7％，收1.37元，成交金額增加至6900萬元。&#13;<br> 經紀黃話，據講亞鋁嗰兩手大成交，係由一個基金轉去另外一個基金，為咗批出呢手貨，有人將股價mark高，之後股價回落其實相當正常。&#13;<br> <br> <spanclass>目標價1.75元 &#13;<br> 前兩日，有間向來跟得亞鋁好貼嘅美資證券行，出咗個報告唱好亞鋁，目標價1.75元，故此亞鋁股價即刻回升。&#13;<br> 嗰份報告主要話亞鋁前景秀麗，手頭定單足夠15個月的生產。但最有point係話美資策略性夥伴，諗住執咗自己部份北美生產業務，轉而落單畀亞鋁，所以亞鋁盈利將會有保證。&#13;<br> 慕容小初</spanclass></p></body></html>