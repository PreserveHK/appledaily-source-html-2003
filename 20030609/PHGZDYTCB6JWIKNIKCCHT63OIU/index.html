<html><header><meta charset="utf-8"><title>　　葉劉收起掃把頭扮村姑 - 李八方</title></header><body><h1>　　葉劉收起掃把頭扮村姑 - 李八方</h1><p>保安局局長葉劉淑儀平時嘅打扮突出，尤其佢個「掃把頭」髮型更加係「生招牌」，噚日佢應民建聯嘅邀請去沙頭角、吉澳同荔枝窩生態遊，一樣令人眼前一亮。&#13;<br> 噚日早上天氣都唔錯，葉局長着住件長袖白色上衣，同埋一頂有「飛龍」標誌嘅帽，驚俾個太陽晒親。咦！局長竟然拆招牌改咗髮型？&#13;<br> 原來八方睇錯啫，局長只不過將頭髮束咗個小馬尾，又將兩旁啲頭髮夾起，睇起嚟成個樣就唔同咗。&#13;<br> 大家擾攘一會，就上船出發去荔枝窩。船上有人同局長傾偈，話有次唔小心上咗伶仃島，唔小心做咗「非法」入境者，點知熟知非法活動嘅局長卻諗埋一邊，無厘頭講句：「咁有冇人叫你飛髮呀？」<br> &#13;<br> <spanclass>着高踭涼鞋行幾個鐘 &#13;<br> 局長去到荔枝窩嗰陣，個天突然落大雨，當大家狼狽避雨之際，局長又再變身，施施然咁戴上一個透明綑黑邊嘅膠雨帽，有如「摩登村姑」，佢重笑笑口話：「我喺街市買㗎。」之後局長全程落幾大雨都唔使擔遮，呢款設計咁方便，可能成為婦女界新潮流喎。&#13;<br> 經過行足幾個鐘嘅生態遊後，八方開始佩服葉局長，因為佢全程着住兩吋高涼鞋，都冇話辛苦，的確唔講得笑！&#13;<br> （圖）噚日落大雨，葉局長施施然戴頂雨帽，雖然有啲似村姑，但就唔使擔遮咁麻煩。&#13;<br> 張家俊攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>