<html><header><meta charset="utf-8"><title>理大設計系畢業FashionShow　邊行邊脫玩噱頭</title></header><body><h1>理大設計系畢業FashionShow　邊行邊脫玩噱頭</h1><p>這晚在藝術中心舉行的，是一場小型花生騷，籌辦費用只有十萬，設計師都名不經傳，也沒有名人到場參觀，但二百個座位全滿，更有一百人駐足觀看，場內迫得水洩不通。十三位理工大學設計系學生的這場畢業時裝表演，做足1小時，中途雖然驚險百出，但總算順利完成！更獲得全場掌聲。這時，打頭陣登場兼這次表演的財務大臣Kim立即唞了一口大氣，「真好彩，都算順利！」&#13;<br>&#13;<br>記者：梁佩芬　攝影：黃子偉</p><p><spanclass><fontstyle>玩花臣邊行邊除衫  &#13;<br> 開場時，先來一段Video，是個女模不停除衫的畫面；謝幕時，女模真身出場，又是邊行邊除，但除前除後變化不大，你又點睇？</fontstyle></spanclass></p><p><spanclass><fontstyle>Kim的「冇壓力」作品  </fontstyle></spanclass></p><p><spanclass><fontstyle>著衫唔要壓力  &#13;<br> 閒閒哋幾千蚊一件的GiorgioArmain及幾十蚊的香港名牌佐丹奴！都是Kim的心頭好，「你唔覺得佢哋啲衫令人着得好舒服咩？」她解釋。係？「衫最重要是身體與衣服當中有距離，例如你有二十四吋腰，就應該着一件三十吋腰圍的恤衫，這叫做舒服！」Kim的畢業作品，以Stressless做主題，她覺得香港人生活有太多壓力，尤其是女人，當中與着衫太緊有關，「返工要輕鬆，無壓力下做乜都開心啲！」</fontstyle></spanclass></p><p>Kim的「好彩」可說得沒錯，對這班搞Show初哥而言，如何運用贊助商的十萬元，已經是個頭痛問題，超支的話，便要同學自己倒貼。結果，去年十二月一開始籌備，就為場地鬧翻，到近月才冰釋前嫌，重頭開始。好不容易才等到大日子到來，成見早就拋諸腦後，大家團結一致！當然啦，畢業Show，又怎能失禮？</p><p><spanclass><fontstyle>件衫唔搶Model走佬  &#13;<br> 表演當日，才第一次綵排，又令大家一額汗！除了自己設計的衣服外，場地布置、音響效果、背景，都是即日安排，甚至參演的Model，也是首次綵排！早上十點，Kim首先Set好Recpetion，再等二十位模特兒。她選了三位Model再加兩個Friend，Model身材Fit晒佢啲衫，Kim自然放心了一大截。沒想到，其中一個Model竟然發脾氣，不滿件衫唔突出，又彈個妝核突、髮型老土，與Kim大吵起來，更於Lunch時，不辭而別！幸好Kim夠冷靜，「佢走咗，搵第二個重好！」立即與同學相量借用Model，眾志成城，天大問題解決！</fontstyle></spanclass></p><p><spanclass><fontstyle>甩頭甩髻趕住出場  &#13;<br> 看看表，六時多，完成最後綵排，距開場時間不足一小時，這時只見Kim拿着一個大士多啤梨四圍走，原來她已經安排就緒，可以輕鬆一下。她走到化妝室，與兩位仗義幫助做Model的朋友閒聊，有時走出大堂招呼朋友，有時又幫同學擔擔抬抬。不經不覺已經是六時五十分，還有十分鐘便開Show。這時，Kim才突然發現：「大件事，我啲Model個頭同個妝都散咗！」但大家都忙得一團糟，惟有自己動手Set頭！「各位，重有兩分鐘出場啦，快啲上去！」突然有人在上面大叫。Kim大驚：「我唔見咗兩個Model呀！」來不及了，她只好與其他三個模特兒飛奔入後台！開場前一分鐘，兩位Model歸位！Kim已一頭大汗！&#13;<br> 七點，Kim第一個出場，主題是「Stressless」，着咗啲衫，係唔係會無壓力？</fontstyle></spanclass></p><p><spanclass><fontstyle>要讚要彈逐樣數  &#13;<br> 這個FashionShow，由十三位同學負責，大家都是第一次舉辦如此大型的演出，現在就由各位在場人士評評分，看看整個Show的鼓掌位，和抵噓位。</fontstyle></spanclass></p><p><spanclass><fontstyle>鼓掌位1：老人都要型  &#13;<br> Kith曾是Kim他們的Tutor，教「FashionFuture」，這次做Model表演未來的老人衣服，一出場就獲得熱烈掌聲，邊行邊笑，他說：「邊個話老人家唔可以有Fashion，每個人都會老，老咗都要趕潮流！」</fontstyle></spanclass></p><p><spanclass><fontstyle>鼓掌位2：公公婆婆最佳Model  &#13;<br> 觀眾最鍾意嘅一Part，就係四位來自樂民社區服務中心的公公婆婆做Model，感覺好特別。有點美中不足的是，大家都似乎記不清老人家着了些甚麼，有點喧賓奪主。</fontstyle></spanclass></p><p><spanclass><fontstyle>鼓掌位3：Model同你影相  &#13;<br> Model突然拎住部相機與觀眾影相，個個都爭相上鏡，造成一陣子混亂，夠突破，夠心思！</fontstyle></spanclass></p><p><spanclass><fontstyle>噓位1：Model亂咁走攝記大投訴  &#13;<br> 其中一Part的主題是「Themagnificentnaturelostinthecity」，Model們四圍走，攝記大呼：「係咁走，點影呀！」動作雖新穎，但並不討好！</fontstyle></spanclass></p><p><spanclass><fontstyle>噓位2：高台欠奉睇唔到下半身  &#13;<br> 場地所限，不能行天橋，Model與觀眾在同一平面上，企後排的Baldwin就投訴：「無咗高台，企後面完全見唔到Model下身着乜！」看來，Poly同學有待改進的地方也頗多！</fontstyle></spanclass></p><p>理大學生時裝設計系列展覽&#13;<br> 錯過了FashionShow，也能回味13位同學的作品，他們所設計的衣服，今天起會在藝術中心展覽，更加上每件衫的背後創造意念及歷史，咪錯過！&#13;<br> 日期：6月8日至11日　查詢：27665104&#13;<br> 地點：藝術中心五樓包兆龍畫廊</p></body></html>