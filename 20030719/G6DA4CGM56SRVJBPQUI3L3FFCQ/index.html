<html><header><meta charset="utf-8"><title>701收料站：廣興變身基金股</title></header><body><h1>701收料站：廣興變身基金股</h1><p>經紀黃噚日收市後打電話畀小初，猛話一早講咗芬佬大把錢，港股未玩完。&#13;<br> 噚日朝早大市回落，好多股仔繼續前日跌勢，點知晏晝大市倒升，成批炒股即刻升番轉頭。散戶個心稍為怯一怯，即刻被震出局。&#13;<br> 原本跟開基金股嘅經紀黃，噚日竟然同小初品題一隻炒股廣興國際（1131），佢話隻股今時唔同往日，不但止擺脫舊日唔算太好嘅形象，兼且搖身一變成為芬佬最鍾愛嘅紡織股。&#13;<br> 廣興噚日公布全年業績由虧轉盈，賺2218萬元，兼派股息合共3.3仙。廣興股價即刻上揚，最高見過1.28元，收1.25元，升7.79%。&#13;<br> 小初記得，廣興去年話過想轉型投資飲品業務，股價一度炒到興起，收尾搞唔成就搞併股，早排出現過一啲大手成交後，表現當堂唔同晒。&#13;<br> 經紀黃話，呢批非自動對盤交易，據講係有人射貨畀芬佬，最近就有個芬佬申報，揸咗5%以上嘅廣興，因此估計未來股價仍會有表現。&#13;<br> 慕容小初</p></body></html>