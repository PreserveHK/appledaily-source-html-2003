<html><header><meta charset="utf-8"><title>勁卡士無火花 - 陳也</title></header><body><h1>勁卡士無火花 - 陳也</h1><p>唔睇《無間道》第二集，跳睇終極篇，一點沒蝕底，沒有跳格甩線遺憾。終集是第一集的遺補，形式上是解話，實際加上不少新篇幅，搞局得來無助戲味，反而增添犯駁，令本來已經完整的故事拖泥帶水，犯上《Matrix》同一缺點，口水多過茶，一集半煞清的戲偏偏要開三，搵來搞。&#13;<br> 這就難免叫人想起特區施政，有多快好省的坦途不走，係要鬥氣跟民意民心拗頸。二十三條正是這樣，假使見好就收，順應民心，尊重異見，押後立法，廣泛諮詢，就不會有七一過五十萬人上街的反親中人士惡權、反高級公僕橫蠻、反局長司長官字兩個口隨時落刀斬頭大晒的示威活動。&#13;<br> 政情跟劇情一樣，一拖就難以埋尾，反反覆覆三幅被，未能服眾，徒增疑竇，就算當正自己是奧斯卡最佳男女主角的演員公僕識飛，也飛得不遠，很快會插水式直墮地面，copy《無間道》第一集裏黃sir的宿命，粉身碎骨（未必會肝腦塗地，因為局長們雖然身光頸靚貌似有料，從施政失誤頻頻的成績表評估，泰半無乜腦，無可塗地）。&#13;<br> 《無》片的星級演員，演繹過於老練，準繩交差，沒有火花可言。但觀眾鍾意勁卡士，票房應當不成問題，比維港巨星匯好彩，叫座而不叫好，導演對老闆算係有交代，不必搞調查委員會查死因，不會厚臉皮賴傳媒負面報道影響形象。</p></body></html>