<html><header><meta charset="utf-8"><title>一味窩輪：長實輪9764追得過</title></header><body><h1>一味窩輪：長實輪9764追得過</h1><p>個市欲罷不能，恒指升破一萬點，電訊股做龍頭，地產股亦唔曳。市場資金似乎流往落後藍籌。&#13;<br> 長實（001）一級級上，收50.50元，升50仙。喺地產股中，是日升幅細過晒新世界發展（017）、恒地（012）同新地（016），有機會追上去，啲Call輪追得過。&#13;<br> 長實Call輪好易揀，對象就係9764同9829一對。9764今年9月到期，現價41仙，溢價5.1%，槓桿率12.3倍，溢價合理，槓桿率則好爆，成16球易手，唔怕買賣難。9829今年11月到期，現價76仙，溢價4.2%，槓桿率6.6倍，比較適合穩健炒家埋手，若係搏殺格，自然應該揀9764。&#13;<br> 電訊股繼續由聯通（762）導航，收5.75元，再升6.5%，兩日夾埋急升12%。8號仔電盈似乎知恥近乎勇，月初大東批股以來是日最威，高收5.35元，有30仙進帳，成交量由41球大增至90球，其他電訊股成交量增幅冇隻夠佢勁。<br> &#13;<br> <spanclass>電盈勁Call輪可吼 &#13;<br> 電盈先一排30億元披成嗰批貨，應該已經消化得乾乾淨淨，芬佬再度埋位，唔怕好似以前咁成日驚住大東批貨等住沽售，少咗不明朗因素，踢起上嚟寧舍爽手。電盈以往慣性走勢，係除非唔郁，一郁就有番咁上下幅度。炒電盈Call輪，真正又係得兩隻揀，就係9762同9662，後者屬搏殺格，刺激性好高。&#13;<br> 章盛</spanclass></p></body></html>