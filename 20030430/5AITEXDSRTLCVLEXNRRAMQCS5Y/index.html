<html><header><meta charset="utf-8"><title>一味窩輪：9476同9475易變廢紙</title></header><body><h1>一味窩輪：9476同9475易變廢紙</h1><p>好耐冇試過咁好市，疫情稍退，加埋美股上升推動，恒指一彈就係309點。升幅逾5成嘅窩輪，當然係Call嗰類，超過20件，只有3件係毫子輪，其餘全部係仙輪。&#13;<br> 呢排，波動得最急劇嘅係九倉Call輪9476同太ACall輪9475。&#13;<br> 九倉（004）升90仙，9476由2.2仙飛上4.9仙，升幅123%，6月夠鐘，溢價3%，槓桿率28.5倍。太A（019）升2.05元，9475就由「冇得再跌」嘅1仙，彈上2.2仙，升幅120%，下月杪到期，溢價7.5%，槓桿率140倍。九倉現價13.95元，較9476行使價13.88元略高；太A現價30.80元，較9475行使價32.88元重係低好多。食得鹹魚抵得渴，要清楚知道九倉未來個幾月如果回落些少，太A1個月內如果升唔夠2元，9476與9475最後都會變成廢紙。<br> &#13;<br> <spanclass>暫時避開滙豐Put輪 &#13;<br> 滙豐（005）亦發威，收84.25元，升3.4%，估計會向85至86元推進。昨日10大死火輪中，有8件係滙豐Put輪，幾乎件件都係高槓桿率，即係話滙豐即使只係升多一兩蚊，佢哋嘅跌幅都會好大，𠵱家唔係見低價買滙豐Put輪嘅時候。&#13;<br> 恒指昨收8744，風頭火勢，買恒指Put輪有風險，至少有好大心理負擔。等恒指挨近9000時，再研究買唔買Put輪。&#13;<br> 章盛</spanclass></p></body></html>