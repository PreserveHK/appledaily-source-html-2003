<html><header><meta charset="utf-8"><title>　　周明權玩名出神入化 - 李八方</title></header><body><h1>　　周明權玩名出神入化 - 李八方</h1><p>周梁淑怡夫婿周明權做咗考試及評核局主席七年，月底卸任，考評局歡送佢時，佢大爆自己喺屋企冇權，太太叫佢「周明」，即係冇權啦；喺佢自己公司就叫「周權」，即係乜都唔明啦。&#13;<br> 周生連兩個女嘅名都玩埋，大女叫周智美，取其太太辦首屆香港小姐美貌與智慧並重嘅意思；既然大女叫「至尾」，細女就索性叫「至奇」嘅諧音智琪。大女讀法律，但係唔做律師做記者，曾經喺無綫做過，𠵱家係路透社記者，有時都會同媽咪大拗政治觀點；細女名副其實至奇，喺劍橋讀完政治，走咗去美國學jazz，最近返香港搞音樂。&#13;<br> 周明權做過好多公職，最鍾意係做輔警，佢曾經代表輔警做過前港督衞奕信嘅副官。衞奕信問佢點解鍾意做輔警，佢話鍾意着制服，衞督話不如做港督啦，咁多個紀律部隊嘅制服佢都有齊！&#13;<br> （圖）周明權好幽默咁話自己喺屋企冇「權」，返到公司就乜都唔「明」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>