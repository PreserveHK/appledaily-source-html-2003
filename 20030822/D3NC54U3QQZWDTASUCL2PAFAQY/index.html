<html><header><meta charset="utf-8"><title>　　兄弟班告別作 - 李八方</title></header><body><h1>　　兄弟班告別作 - 李八方</h1><p>政務司司長曾蔭權噚日喺細佬警務處處長曾蔭培陪同下，出席「少年警訊滅罪夏令營」活動，由於一哥即將退休，佢兩兄弟好可能係最後一次齊齊以公職身份出席活動。&#13;<br> 唔知一哥係咪因為「自由行」可能會令非法活動相應增加而頭痛，佢喺活動初段顯得心事重重，不時搓手同咬唇。相反，大佬煲呔曾心情就好靚，顯得好享受個活動。&#13;<br> 一哥喺活動中段先至重拾平日嘅風采，展露出燦爛嘅笑容，兩兄弟重替海報設計比賽嘅得獎者簽名㖭。一哥同八方講笑咁話，兩兄弟同場係畀多啲機會記者發揮喎。&#13;<br> （圖）一哥（左）噚日表現有少少唔自然，周不時搓手咬唇，煲呔就神態自若；但係要再見佢哋齊齊以公職身份出嚟就唔係咁易喇。&#13;<br> 司徒世華攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>