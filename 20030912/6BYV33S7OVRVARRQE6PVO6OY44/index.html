<html><header><meta charset="utf-8"><title>　　中大40周年多搞作 - 李八方</title></header><body><h1>　　中大40周年多搞作 - 李八方</h1><p>中文大學今年本來計劃大事慶祝四十周年校慶，點知撞正沙士，好多大型嘅國際活動都冇法舉行，反而全中大上下要為打沙士而忙。&#13;<br> 沙士過後，現在終於恢復正常。頭炮「四十周年校慶博覽會」九月二十日星期六喺中大校園林蔭大道舉行，老董之友鄭維健會以中大校董會候任主席嘅身份出席，大學教資會主席林李翹如當然係上賓，金耀基校長重會就「全球化與大學之定位」發表演說，聽聞嗰晚重有音樂會作為獻禮。&#13;<br> 由九月下旬到十月會舉行連串嘅公開講座，由傑出校友同老師主講，第一位講者係中大威水校友數學大師丘成桐，講吓佢嘅心路歷程；重有作家小思、漫畫家尊子以及劉兆佳。重頭戲會係十二月六日假會展舉行嘅大型晚宴，餐券每位六百大元，搵夠十二個校友訂一圍，每席重會送支紅酒㖭。&#13;<br> （圖）鄭維健會以中大校董會候任主席嘅身份出席校慶博覽會。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>