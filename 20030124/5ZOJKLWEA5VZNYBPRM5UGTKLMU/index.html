<html><header><meta charset="utf-8"><title>本田AccordEuro-R極速登場</title></header><body><h1>本田AccordEuro-R極速登場</h1><p>如果大家有留意開我哋《車天車地》版的話，應該重記得去年年尾，我哋嘅特派記者曾遠赴東瀛，率先為大家披露過新一代本田AccordEuro-R嘅真貌；而向來甚具生意頭腦嘅香港獨立車行，亦以迅雷不及掩耳嘅速度將之引入。究竟新車有甚麼吸引地方呢？不如𠵱家就一齊嚟睇睇啦。&#13;<br>記者：黃凱穎&#13;<br>攝影：黃叔榮</p><p><spanclass><fontstyle>跑車化造型吸引度高  &#13;<br> 雖然新一代日本版Accord已有獨立車行引入，但眼前呢部走跑車路線嘅Euro-R型號，卻予人有另一番感受；皆因佢不單止裝有全車包圍外，另外重有兩邊車身裙腳、雙出式跑車尾喉、HID大燈連霧燈，以及17吋獨有跑車合金胎軨配搭，一份高性能跑車韻味油然而生。</fontstyle></spanclass></p><p>&#13;<br> &#13;<br> &#13;<br> &#13;<br> <spanclass><fontstyle>Recaro桶椅非常搶眼  &#13;<br> 雖然筆者先前未有親身接觸過新版AccordEuro-R，但當打開車門後，便被佢前排一雙Recaro跑車桶椅深深咁吸引住，坐落去既舒適又貼服，而三幅式Momo跑車軚環亦有頗佳嘅把持感，就連車廂內嘅碳纖維面板裝飾，亦都予人有一份濃厚跑車意識呢！設備配搭又見齊全，除電窗、電鏡及中央門鎖外，另外重有原廠冷氣及高級音響組合，可謂享受至高。</fontstyle></spanclass></p><p><spanclass><fontstyle>2.0i-VTEC偈狠辣有勁  &#13;<br> 廠方特別為新車配用上一台2.0公升直4DOHCi-VTEC引擎，並輔以一套6前速手波，不僅動力輸出強勁，令起步加速有敏捷剛強嘅反應外，加上由前輪雙搖臂及後輪多連桿組成嘅懸掛組合，所畀到你嗰份穩紮可靠嘅循迹性，亦能帶給你無窮駕駛樂趣呢！</fontstyle></spanclass></p><p><spanclass><fontstyle>記者試後：簡評  &#13;<br> 新版本田AccordEuro-R外形甚具跑味，而一台2.0公升直4i-VTEC引擎，配以一套6前速手波，可予人有強勁嘅性能表現；但略嫌僅有手波配搭，未能迎合部份車迷要求。&#13;<br> &#13;<br> <spanclass><fontstyle>本田AccordEuro-R規格  &#13;<br> 引擎：1998cc直4DOHCi-VTEC&#13;<br> 馬力：220ps/8000rpm&#13;<br> 扭力：21.0kgm/6000rpm&#13;<br> 傳動：6前速手波，前輪驅動&#13;<br> 懸掛：（前）雙搖臂　（後）多連桿&#13;<br> 制動：（前）透氣碟　（後）碟式（ABS）&#13;<br> 輪胎：215/45R17&#13;<br> BridgestonePotenzaRE050&#13;<br> 尺碼：4665×1760×1450mm&#13;<br> 軸距：2670mm；車重：1390kg&#13;<br> 平均耗油：11.8km/L&#13;<br> 新車售價：$298,000&#13;<br> 車輛提供：金富汽車（24821119）</fontstyle></spanclass></fontstyle></spanclass></p></body></html>