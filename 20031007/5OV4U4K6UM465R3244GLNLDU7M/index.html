<html><header><meta charset="utf-8"><title>Nokia娛樂王四人齊打3DGames</title></header><body><h1>Nokia娛樂王四人齊打3DGames</h1><p>曝光多時的Nokia遊戲手機王N-Gage，等咗咁耐終於都喺今日登陸香港，標榜打機功能的N-Gage，唔單止打機講電話都咁簡單，更可以上網甚至藍芽對戰都冇問題，想單打獨鬥定結黨大戰都得，再加插豐富音樂玩意及強勁手機功能，開價$2,688的N-Gage，足夠令手機或打機用家心動！&#13;<br>&#13;<br>記者：劉耀祥　攝影：陳盛臣&#13;<br>ImageGirl：Kennis（P8）&#13;<br>鳴謝：DreamStore</p><p><b> N-GageProfile</b> &#13;<br> 制式：GSM900?1800?1900三頻&#13;<br> 顯示器：4,096色（176×208）&#13;<br> 功能：藍芽、MP3、收音機、GPRS、WAP、錄音、和弦&#13;<br> 備用時間：150-200小時&#13;<br> 使用時間：2-4小時&#13;<br> 體積：133.7×69.7×20.2mm&#13;<br> 重量：137g&#13;<br> 查詢：21366338（NokiaHK）</p><p>NokiaN-Gage強調打機功能，推出時會有6款遊戲同時登場，其中著名作有《TombRaider》、《Pandemonium》等，遊戲則用上MMC卡，較為麻煩就係換遊戲要拆電池，唔可以喺機外直接插入。今次Nokia將N-Gage設計成遊戲機外形，其中「5」及「7」字更凸起，方便打機。講番遊戲效果，一向最能表現3D能力的《TombRaider》，今次都難唔倒N-Gage，畫面流暢，並無窒礙情況出現，顏色亦相當豐富，將4,096色芒效果發揮得淋漓盡致，不過論細緻度就當然唔可以同家用機比較，但係都可以收貨。而Nokia由今日到13號會喺銅鑼灣時代廣場擺設攤位，想親手玩就要行快步。</p><p><spanclass><fontstyle>隨時挑戰榜上高手  &#13;<br> 聽落用$2,688買部遊戲機好似幾貴，不過Nokia唔單止將手機功能注入N-Gage內，更將兩者優點二合為一，因為用家只要按個掣，打緊機都可以上N-Gage專頁「N-GageArena」搵「架生」、甚至搵貼士，但係最厲害都係可以隨時挑戰積分榜上的高手，將高手化為影子於遊戲內一較高下。除了可以上網搵高手過招之外，N-Gage亦都可以用藍芽連繫其他N-Gage對戰，最多可以4部同時連繫對戰，遇到精采場面更可以將畫面Cap低，因為N-Gage內置ScreenShot功能，可以於任何畫面擷取ScreenShot，之後MMS至其他人都冇問題，一於將手機及遊戲機功能大兜亂。</fontstyle></spanclass></p><p><spanclass><fontstyle>變身聽歌之王  &#13;<br> 打機當然要好音質，所以NokiaN-Gage的聲效都落重料，機底設有喇叭，打機音效清晰，用家除可以用原廠耳筒Handsfree外，隨機亦附有接駁線，可以接駁其他普通耳筒，不再局限於原裝耳筒，想聽更靚聲都話咁易。而採用Symbian作業系統的N-Gage，已經內置有RealOne、收音機，以及錄音功能，隨時隨地都可以聽MP3或AAC格式音樂。得個聽字未必夠喉，所以N-Gage內置鈴聲編輯器，睇住個五線譜入音符就得，輕易創造自己嘅Mono鈴聲。</fontstyle></spanclass></p><p><spanclass><fontstyle>左手揸N-Gage最有型  &#13;<br> N-Gage唔單止外形出眾，就連聽電話方式都別樹一格，皆因聽筒位於機側，想聽電話聽得型仔，記得要用左手揸，咁先睇到你部N-Gage，如果用右手聽電話就只係見到機背，睇唔到你用乜機㗎。</fontstyle></spanclass></p><p><B> 機友點睇N-Gage</B> </p></body></html>