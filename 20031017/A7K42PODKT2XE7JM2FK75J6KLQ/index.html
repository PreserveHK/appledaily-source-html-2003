<html><header><meta charset="utf-8"><title>新車速報：<br>新代理頭炮！富豪S802.5T添裝備再出擊</title></header><body><h1>新車速報：<br>新代理頭炮！富豪S802.5T添裝備再出擊</h1><p>瑞典富豪（Volvo）汽車香港代理權落實，新車接踵而來，最先打頭陣會係至頂級Facelifted新版嘅S802.5T豪華轎車，唔單止外形包裝予人一新耳目之感，車廂陳設亦較前出眾悅目，而全新2.5公升Turbo偈，匹配最新5前速波箱，反應更教人刮目相看。想認識新代理旗下呢部至Top嘅豪華車款？就真係唔好錯過今趟嘅機會喇！&#13;<br>&#13;<br>記者、攝影：陳偉林　ImageGirl：Cody</p><p><br> &#13;<br> 瑞典富豪（Volvo）汽車，一向重視安全設計，近年為要迎合普羅車迷嘅需要，重大肆粉飾車款外形及追加設備；而早陣子，並加入高性能嘅R系列，還新增有主動式底盤裝置嘅Four-C（ContinuouslyControlledChassisConcept），大大加強行駛中汽車嘅穩定性及操控力，相信日後新車款及追加配套會陸續在港推出。</p><p><br> &#13;<br> <spanclass><fontstyle>動感造型富新鮮感  &#13;<br> 響新代理新人事新作風底下，率先打入香港市場嘅Facelifted新版S802.5T，大可以脫胎換骨去形容，皆因整部車嘅外形，換裝上全新鬼面罩、更富跑車動感嘅前後泵把連氣霸外，還有全新低風阻門邊電鏡、Xenon大燈同尾燈組合，加埋四輪跑意盎然嘅17吋新款合金胎軨配搭，單係外觀上，經已教人留有深刻印象呢！</fontstyle></spanclass></p><p><br> &#13;<br> <spanclass><fontstyle>配套齊備享受至高  &#13;<br> 講到車廂，四周不僅加有瑰麗嘅桃木修飾，兩旁車門手枕重係新設計，務求給予乘客有更愜意嘅乘坐享受。再者，前後兩排高級皮椅，剪裁貼身見承托力外，響全新表板配襯下嘅四幅式真皮軚環，手感出眾又見轉向輕盈準確，既有齊高級音響連左右獨立恒溫冷氣裝置，又有前後獨立照明，以及前後八個安全氣袋連充氣簾幕，配套設施可謂一應俱全㖭！</fontstyle></spanclass></p><p><br> &#13;<br> <spanclass><fontstyle>新2.5公升Turbo偈性能躍進  &#13;<br> 新車用上一台全新2.5公升直5DOHC偈及低壓Turbo配搭，還加入一套電子5前速自動波，起跑加速凌厲有力之餘，轉檔亦見順滑敏捷，而穩妥嘅底盤及懸掛組合，加上四輪高效能碟式制動，以及電子ABS連EBD裝置，表現柔韌富支持力外，重見收放自如及有突出嘅循迹反應㗎！</fontstyle></spanclass></p><p><spanclass><fontstyle>記者評語：樣靚性能出眾  &#13;<br> 全新引入嘅Facelifted新版S802.5T，明顯造型要來得時尚具活力感，予人擺脫富豪汽車固有嘅沉實作風；新加入一台2.5公升Turbo偈，匹配全新5前速自動波，起跑加速衝勁有力，重不失一派豪邁個性㖭！</fontstyle></spanclass></p><p><spanclass><fontstyle>Cody評語：坐得舒適又貼服  &#13;<br> 部車台型十足造型又獨特，置身其中空間既寬敞又見氣派不凡，響寧靜舒適嘅環境下，聆聽悠揚悅耳嘅樂曲，最教人身心舒泰。</fontstyle></spanclass></p><p><spanclass><fontstyle>富豪S802.5T規格  &#13;<br> 引擎：2521cc直5DOHCTurbo&#13;<br> 馬力：210ps/5000rpm&#13;<br> 扭力：32.7kgm/1500-4500rpm&#13;<br> 傳動：5前速自動波，前輪驅動&#13;<br> 懸掛：（前）柱式獨立（後）多連桿&#13;<br> 制動：（前）透氣碟（後）碟式（ABS）&#13;<br> 輪胎：225/50ZR17PirelliP6000&#13;<br> 尺碼：4820×1830×1450mm&#13;<br> 軸距：2790mm；車重：1465kg&#13;<br> 0-100公里：7.7秒；極速：225km/h&#13;<br> 平均耗油：10.0L/100km&#13;<br> 新車售價：約港幣40萬起&#13;<br> 車輛提供：維信汽車（29238080）</fontstyle></spanclass></p></body></html>