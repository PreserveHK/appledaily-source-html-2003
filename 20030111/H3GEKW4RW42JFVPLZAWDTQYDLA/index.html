<html><header><meta charset="utf-8"><title>「領隊攞獎球隊冇運行」<br>假日求驗客：請史特根爭氣</title></header><body><h1>「領隊攞獎球隊冇運行」<br>假日求驗客：請史特根爭氣</h1><p>本報名家貼波都好有自己一套，唔鍾意隨波逐流，更加唔信邪，好似上個禮拜華度就無懼曼聯專剋甲組榜首隊，喺足總盃貼樸茨茅夫下盤，雖然衰咗，但勇氣可嘉；今日蘋果波神亦唔怕「攞親超聯本月最佳領隊，球隊都冇運行」呢個定律，喺三串四過關推介中，推介啱啱攞咗超聯十二月最佳領隊史特根領軍嘅修咸頓，可作客和米杜士堡。&#13;<br> 並唔係我求大俠危言聳聽，不過，今屆攞親本月最佳領隊嘅球隊真係好邪，好似八月嘅熱刺領隊荷杜、九月嘅阿仙奴領隊雲格、十月嘅利物浦領隊侯利亞同埋十一月嘅愛華頓領隊莫耶斯咁，佢哋攞完獎後，球隊成績都麻麻。不過，既然蘋果波神咁有信心，認為修咸頓可以作客和波，加上佢喺過關三串四又的確成績驕人，球迷如果啱心水嘅話，不妨跟一跟。<br> &#13;<br> <spanclass>摩蘭奴寸老查博出位 &#13;<br> 意大利球迷死敵摩蘭奴前晚上意國電視台節目《愚人酒店》做諧星，節目播映前佢又發表偉論，話想同國家隊教練查柏東尼對質，死都唔認自己喺世界盃意大利對南韓吹死意大利。佢最寸係話：「我想知點解意大利咁水皮，入得一球？」重話畀佢吹多次都會判托迪插水。呢位過氣判官咁識博出位，有望做新一代笑匠。<br> &#13;<br> <spanclass>捧網隊拓荒者一殼眼淚 &#13;<br> 噚日我求大俠興致勃勃晨早起身諗住睇番場好波，點知睇見臨場受讓四分嘅帝王㩒住網隊嚟打，未到半場已經狂數成二十幾分，真係估唔到網隊今次輸得咁羞家。跟住拓荒者主場對馬刺，喺完場前四秒竟然俾馬刺嘅柏加射入一球，上盤變下盤，又累到啲上盤客一殼眼淚！</spanclass></spanclass></p><p><spanclass>熱刺內訌球員左右做人難 &#13;<br> 熱刺聽日至有波打，而佢哋嘅德國國腳薛基重創後已喺禮拜四復操，本來可喜可賀，不過熱刺呢排立立亂，球會發生權力鬥爭，球員唔知聽領隊荷杜、會長李維，定足球總監柏列特支笛。咁講法《蘋果波經》推介熱刺嘅對手定博熱刺反底呢？大家聽日咪知囉！<br> &#13;<br> <spanclass>傑斯揸棍波車累事 &#13;<br> 點解曼聯快翼傑斯過去十年大腿成日受傷？知唔係畀佢啲跑車累囉。有專家話揸棍波車對足球員隻腳唔係咁好。聽講傑斯𠵱家少揸跑車，所以咪冇乜點傷，但係表現又唔算太好，入球同助攻都少咗，最近重喺聯賽盃畀自己球迷噓。希望佢喺今日對西布朗踢番場爭氣波啦！<br> &#13;<br> <spanclass>保耶被逐有得博 &#13;<br> 講開英超聯，禮拜六韋斯咸迎戰紐卡素雖然冇直播，不過都幾有瞄頭，皆因由列斯轉會韋斯咸嘅保耶會首次登場。由於保耶一向紀律麻麻，有博彩公司都開出佢喺對紐記呢場波攞黃牌及被逐嘅賠率，攞黃牌有三倍，被逐則有二十一倍，都幾抵死。&#13;<br> 逢周六、日見報</spanclass></spanclass></spanclass></p></body></html>