<html><header><meta charset="utf-8"><title>一味窩輪：華創Call輪正路9270</title></header><body><h1>一味窩輪：華創Call輪正路9270</h1><p>恒指升幅46點，雖然唔大，但個市氣氛幾好，成交近75億，紅籌跑贏藍籌，例如華創（291）收7.50元，升20仙。&#13;<br> 華創Call輪隻隻生猛，9643彈升18%，9595彈升13%，9571亦係，一向最熱門嘅9270，則只升6%。&#13;<br> 炒華創Call輪，最正路嘅始終係9270，今年9月夠鐘，現價13.7仙，溢價4.4%，槓桿率5.5倍。其他Call輪槓桿率爆炸力大啲，但要畀較高溢價，買賣亦冇咁方便。&#13;<br> 中旅（308）受惠於國內旅客到港大增，股價不斷爬升，昨日再有進帳4仙，收1.36元，帶起公司輪763。763今年6月到期，現價17.6仙，單日升幅10%，溢價2.6%，槓桿率7.7倍，數據算唔錯，有得諗，吼回吐時買入。<br> &#13;<br> <spanclass>新地一對Call輪風險大 &#13;<br> 地產股有升有跌，長實（001）收53元，升1格，Call輪9517微跌0.5%，收18.1仙。隻輪下月杪夠鐘，溢價5.3%，愈近到期日，溢價愈縮，亦即風險愈來愈大。&#13;<br> 新地（016）收47.20元，報低1格，一對Call輪9524同9525分別回落9%同14%，兩隻輪3月初到期，溢價喺12%以上，快趣到期，溢價咁高，風險好大，只宜炒即市，揸到尾嘅話，要預咗冇得剩，除非正股彈升5至6蚊。&#13;<br> 章盛</spanclass></p></body></html>