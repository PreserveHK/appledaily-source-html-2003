<html><header><meta charset="utf-8"><title>得道者多助 - 左丁山</title></header><body><h1>得道者多助 - 左丁山</h1><p>反填海嘅人，原來散佈唔少行業，上市公司董事B上星期五睇完本欄，立即打電話嚟，聲言支持「反填海」，願意捐款。左丁山問佢點解咁熱情，董事B話：「我每個星期都坐船返內地兩三次，每次喺碼頭上落，都因維港波浪太大，隻船好難停得平穩，搞到我哋壯年男士都腳步浮浮，婦孺更加難頂。呢樣都係填海之過，填到內港咁窄，波濤特別洶湧，再填落去，唔止維港失色，渡船亦都大受影響！」&#13;<br>諗落又係噃，左丁山幾年來坐過一次遊艇去南丫島食晚飯，途經西九龍（西隧附近）海面，因航道狹窄，波浪特別大，隻艇拋到左丁山幾乎跣低，捱過呢個關口，出到大海，反而風平浪靜。之後左丁山就怕怕，逢有人請坐遊艇，都一律講聲多謝算數。董事B講到渡船，不無道理也。</p><p>董事B點樣幫手籌款呢？佢話：「我哋公司可代發手機電訊畀啲機主，呼籲佢哋捐錢，存款入『保護海港協會』戶口，我哋唔收錢。但我唔識徐嘉慎，請你幫手搵啲資料！」左丁山都唔識徐嘉慎噃，點幫佢手？諗咗一諗，打電話畀鄭大班，話咁快佢就傳真嚟：「保護海港協會，反維港填海官司籌款，滙豐銀行戶口004-593-281314-001」，於是轉告董事B，其餘事情就由佢搞掂嘞。&#13;<br> 呢個世界得道者多助，徐嘉慎本來只係法律界知名人物，經此一役，佢個大名，香港無人不識，贊成佢嘅，不妨捐款。</p></body></html>