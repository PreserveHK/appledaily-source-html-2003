<html><header><meta charset="utf-8"><title>用車報告：<br>紳寶9-5Wagon用家報告空間大又好力</title></header><body><h1>用車報告：<br>紳寶9-5Wagon用家報告空間大又好力</h1><p>對汽車頗有認識嘅周先生，曾擁有過歐洲頂級品牌如平治、寶馬等等嘅車款，而今次換車，佢選擇咗紳寶9-52.3tAeroWagon旅行車；究竟部車係憑住出眾外形？闊落車廂空間？定還是係出眾性能表現而吸引到周先生呢？不如今日就讓周先生，親自同大家講吓佢對部車有何評價啦！&#13;<br>&#13;<br>記者、攝影：黃定文&#13;<br>逢星期一至日出版</p><p><spanclass><fontstyle>點解會揀9-5Wagon？  &#13;<br> 「其實響選擇呢部紳寶9-52.3tAeroWagon作座駕時，我考慮過兩個問題，第一，由於我自己鍾意揸車，好Enjoy飛馳時所帶畀我嘅感覺，加上部車外形唔錯，而且相對於以前駕駛開嘅平治及寶馬等車種，更適合自己去享受駕駛樂趣；第二就係要有闊落車廂空間，呢部9-5Wagon亦合乎要求，所以只係考慮咗好短時間，就決定以此車作座駕喇！」周先生認真地說。</fontstyle></spanclass></p><p><spanclass><fontstyle>「車身線條正……」  &#13;<br> 紳寶9-52.3tAeroWagon最吸引周先生嘅地方，會係佢車首造型及車身線條，「當中我最鍾意會係一對頭燈組合，好有時代感之餘，響一眾同級車中亦見來得別樹一幟；另外，部車重有齊合金胎軨、全車包圍及尾翼等等，望落真係好有一份SportsWagon嘅感覺㗎！」周先生說。</fontstyle></spanclass></p><p><br> &#13;<br> <spanclass><fontstyle>「車廂闊落坐得舒服……」  &#13;<br> 周先生直言好喜歡揸車，若一個人用車的話會選擇買部跑車，但若要顧及家人需要的話，呢部9-52.3tAeroWagon旅行車就最啱喇！「有時我會同太太及兒子去打Golf，若果用傳統三廂式房車的話，真係想擺齊三套Golf用品響尾廂內都幾難，但𠵱家打開尾門，就能夠將三套Golf用品完全放入尾廂，但後座及尾廂仍有充裕空間，呢個會係我鍾情於9-52.3tAeroWagon嘅原因之一；其次就係車廂設備齊全之餘，堅固車架結構及多個安全氣袋配搭，亦能夠為車上乘客，帶來一個頗安全嘅乘車環境。」</fontstyle></spanclass></p><p><br> &#13;<br> <spanclass><fontstyle>「加裝部件增輸出……」  &#13;<br> 「部車一台2.3公升Turbo偈嘅輸出本已十分強勁，但遲吓我還會為其加裝一套引擎改裝部件，從而令馬力輸出增至300匹，而且重會指定要原廠部件及原廠安裝㖭！因為咁樣除可以讓車子性能表現更突出外，兼且重可以帶來十足嘅信心呢！」周先生笑着說。同時，9-52.3tAeroWagon重畀到佢有不錯嘅駕駛感覺，當中一套出色懸掛系統，響剛度十足嘅車架輔助下，轉彎抹角亦見輕鬆容易㗎！</fontstyle></spanclass></p><p><spanclass><fontstyle>「略嫌隔音較差……」  &#13;<br> 到最後，周先生對9-52.3tAeroWagon嘅評價甚高，但仍略嫌當引擎處於高轉，及車速高達約120km/h時，由門邊傳入嘅風聲及引擎聲會相對地增加，令車廂嘅寧靜度降低，若廠方能將上述問題改善一下的話，呢部紳寶9-52.3tAeroWagon嘅表現，可謂十全十美呢！</fontstyle></spanclass></p><p><spanclass><fontstyle>紳寶9-5Wagon小檔案  &#13;<br> 近年興起嘅一股SportsWagon熱潮，一直未有減退嘅迹象，而多款先後推出嘅新車，如萬事得M62.3SportsWagon、奧迪A4Avant1.8T等等，都備受車迷追捧；而擁有Turbo裝置嘅紳寶9-5Wagon，亦為車迷所受落。新車除外形吸引及車廂空間寬敞闊落之餘，而且重分有Vector版（185匹）及Aero版（250匹），絕能迎合不同用家嘅需要㗎！</fontstyle></spanclass></p><p><spanclass><fontstyle>紳寶9-52.3tAeroWagon規格  &#13;<br> 引擎：2290cc直4Turbo&#13;<br> 馬力：250ps/5300rpm&#13;<br> 扭力：35.7kgm/1900rpm&#13;<br> 尺碼：4828×1792×1501mm&#13;<br> 軸距：2703mm&#13;<br> 新車售價：$448,000&#13;<br> 查詢：福方汽車（25080000）</fontstyle></spanclass></p><p><spanclass><fontstyle>用家大募集  &#13;<br> 如果你係車主，你嘅座駕已落地三個月或以上，不論對座駕是讚是彈，我哋都願意將你嘅心聲寫成用家報告，與廣大讀者分享。&#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「用車報告」收。&#13;<br> 傳真：27420542&#13;<br> 電郵：<ahref>auto@appledaily.com &#13;<br> （請註明姓名、年齡、聯絡電話、電郵及車輛型號）</ahref></fontstyle></spanclass></p></body></html>