<html><header><meta charset="utf-8"><title>鬥大膽Boy'Z攬眼鏡蛇驚驚<br>馮仁昭四圍超：張燊悅食龍虱唔眨眼</title></header><body><h1>鬥大膽Boy'Z攬眼鏡蛇驚驚<br>馮仁昭四圍超：張燊悅食龍虱唔眨眼</h1><p>牛仔褲品牌Levi's噚日邀請咗張燊悅、Boy'Z、鄭希怡（Yumiko）同吳耀漢個仔吳嘉龍（Carl）等，喺中環Edge酒吧搞咗一個花生騷。<br> &#13;<br> <spanclass>「唔知咁大條」 &#13;<br> 花生騷嘅主題就係夠型、夠大膽，大會為咗挑戰藝人嘅膽量，就分別安排佢哋食龍虱同蠶蟲，最特別係考驗Boy'Z膽量，要佢哋同一條六呎半長嘅眼鏡蛇合照。合照時Boy'Z嘅Kenny俾條蛇嚇到死死吓，事後問Kenny點解咁驚，佢話：「因為唔知條蛇咁大條，同埋佢用個頭向住我時，俾佢嚇親。」&#13;<br> 最後，大會評判黃秋生見Boy'Z攞住條蛇都夠膽，就畀佢哋攞咗個至型、至大膽獎，但係講到搶鏡就非張燊悅莫屬，佢着條牛仔褲加件bikinitop披件牛仔褸就走上台，佢重好大膽咁食龍虱，連眼都冇眨過。<br> &#13;<br> <spanclass>Yumiko俾車淑梅窒面黑 &#13;<br> 梁漢文噚日同鄭希怡（Yumiko）去港台接受訪問，主持陳百祥同車淑梅要佢哋即席寫譚詠麟個名，點知Yumiko竟然將「譚」字嘅早寫成貝，而梁漢文要阿叻提水先識寫。阿叻又踢爆梁漢文同尹志強有親戚關係，車淑梅就話：「呢行係要好多親戚關係先入到行，好似Yumiko同阿成乜都有關係㗎嘛？」同成龍傳緋聞嘅Yumiko聽到之後即黑面。之後，Yumiko話：「淑梅姐玩吓啫，呢個問題成日俾人玩，大家開心咪就得囉。」</spanclass></spanclass></p><p><spanclass>新紮師弟三個鐘錄一句歌 &#13;<br> 即將同楊千嬅合作拍《新紮師妹II》嘅日裔台灣歌手小松拓也，最近喺新加坡錄國語唱片，佢嘅製作人要求好高，最犀利係一句歌詞竟然錄咗三、四個鐘。小松拓也個樣鬼鬼哋，好多人以為佢係混血兒，佢話自己係百分百嘅純種日本人，因為識中文，所以唔喺日本發展，反而去咗台灣做歌星，佢話咁先夠特別喎！<br> &#13;<br> <spanclass>小春歎豬骨煲一身汗 &#13;<br> 陳小春每到夜晚就好活躍，噚日凌晨小春同幾個朋友，由跑馬地揸車去到大角嘴著名嘅良記豬骨煲消夜。由於小春係公眾人物，就算佢同朋友坐喺最角落嘅位置，都俾唔少街坊一眼認出。而小春大歎熱辣辣豬骨煲嗰時，成身大汗，要除低件外套。<br> &#13;<br> <spanclass>甄子丹讚Twins夠勇敢 &#13;<br> 甄子丹噚日去港台接受訪問，講開佢任武術指導嘅電影《千機變》，佢就對Twins讚不絕口，佢話：「Twins唔係演員，但係好佩服佢哋，好多動作部份都係唔用替身親自上陣。雖然佢哋唔高大，同啲外國人做對手戲，都拍得好好，相信套戲出嚟會好Shocking。」<br> &#13;<br> <spanclass>秋官否認欣宜簽英皇 &#13;<br> 鄭少秋下個月將會拍二十集無綫喜劇，佢噚日去港台做錄音訪問，對於有傳女兒欣宜簽約加盟英皇唱片，秋官話：「我問過佢啦！佢話唔係。佢自己鍾唔鍾意入行就隨佢啦！不過佢話入咗間好學校，想讀好書先，我都覺得佢好識諗。」另外，有傳秋官同沈殿霞喺黃霑演唱會上會避碰面，秋官話：「佢把聲咁響，唔好合唱喇！做節目就好。」</spanclass></spanclass></spanclass></spanclass></p></body></html>