<html><header><meta charset="utf-8"><title>重生股折讓大<br>股路縱橫：廣南快破位上升</title></header><body><h1>重生股折讓大<br>股路縱橫：廣南快破位上升</h1><p>美股上周五調整，杜指跌84點，港股會否跟隨，要視乎政府撤回23條立法後，投資者（特別係外資基金）的態度而定。&#13;<br> 港股在升破11000大關後，明顯出現疲態，若借勢調整一下，未嘗不是好事。由於熱錢不斷湧入，即使調整，幅度亦不會大，調整後再上，仍有機會出現新高。不過，重複講一句，現時已係升浪尾聲，亦係最燦爛時刻，估計呢段時間會維持多2至3個禮拜，踏入10月，一定要小心。&#13;<br> 近期紅籌當旺，外資同中資都有入市，佢哋策略唔係炒短，而係揸長，亦已計入有中期調整嘅因素；咁有信心，主要係紅籌升勢只係剛起步，日後調整幅度亦唔會大，但低位貨源疏，好難買夠貨，佢哋計平均價，第日調整完，話咁易就可以抽番上去。QDII最快年底出台，中資股係必選對象，下一個浪會升得更急。<br> &#13;<br> <spanclass>今年業績料理想 &#13;<br> 紅籌股雖唔少，但除幾隻大價股外，較活躍嘅細價股只得10多隻，大價股外資買多，細價股則係中資寵物，特別係廣南（1203），近兩個禮拜，周時見有大行密密收集，呢隻股死過翻生，兼且復元得快，自己友上得車，計過度過，日後等食大茶飯。&#13;<br> 廣南成功轉型，前年關閉超市業務，跟住收購馬口鐵廠，重點發展工業同前景較好、有競爭力嘅業務，去年營業額17.8億元，減2%，但獲利1.15億元，大增124.2%，每股獲利1.28仙。&#13;<br> 03年度，盤數應該重靚，理由係：（1）內地馬口鐵罐需求急升，集團不斷進行技術改造，生產力同競爭力繼續提升；（2）開拓冰鮮肉類和高附加值飼料業務，提供全年盈利貢獻；（3）牲畜飼養改為出租或出售，不再帶來虧損；以及（4）贖回1.05億元可換股債券後，利息開支減少。&#13;<br> 重有，廣南財況好健全，手上有現金2.43億元，資產淨值4.94億元，每股淨值0.55元，以佔8成盈利的工業股而言，股價冇理由大折讓67%！&#13;<br> 廣南走勢正處於突破邊緣，家下在前高位水平整固，一衝破0.18元，新升浪再起，照度上去，目標係0.23元。&#13;<br> 郭兆誠</spanclass></p></body></html>