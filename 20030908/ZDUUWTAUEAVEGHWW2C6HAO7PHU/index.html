<html><header><meta charset="utf-8"><title>　　換智能身份證馬丁「唔夠左」出事 - 李八方</title></header><body><h1>　　換智能身份證馬丁「唔夠左」出事 - 李八方</h1><p>特區開始換智能身份證，特首、一眾高官以及尊貴嘅議員們都享有特權，可以先換，白鴿黨前主席李柱銘日前都去咗換證，不過就搞咗好耐都唔掂，原來皆因佢老哥唔夠左。&#13;<br> 馬丁同八方講，今次換證，要做兩次套取指模程序，佢喺第一次嘅時候，右手手指好快搞掂，但係做到左手，個官就話「李議員，你隻手唔夠左」，剛好何志平局長又喺度做證，就笑住搭嘴話「梗係啦，李議員梗係唔夠左啦」。個官嘅意思其實話馬丁隻手放得唔夠左，於是馬丁向左移一移，先搞得掂。<br> &#13;<br> <spanclass>要問小小超 &#13;<br> 馬丁跟住做第二個程序，隻右手又係一次搞掂，輪到隻左手，架機點都記錄唔到，最後個官只好放棄。咁即係話，以後馬丁出入境，只能用右手核對資料？&#13;<br> 馬丁都覺得部機器好騎呢，睇清楚係八號仔出品，於是決定下次見到小小超時，當面問佢出咗乜嘢事？抑或係佢自己隻左手有事。&#13;<br> 講開又講，呢輪老董話乜都唔做住，一味話搞好經濟，呢個當然係阿爺意思，但係馬丁好唔同意。佢話7.1五十萬港人上街，明明係反對23條，同埋加快民主，咁老董同北京一味當聽唔到，夾硬當嗰次遊行係「經濟行」，令馬丁好唔忿氣，「我哋係正式嘅民主自由行，老董點可以只係搞經濟就算數！」&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>