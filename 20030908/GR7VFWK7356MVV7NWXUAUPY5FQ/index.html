<html><header><meta charset="utf-8"><title>地產多聲道：擎天花十萬添藝術氣息</title></header><body><h1>地產多聲道：擎天花十萬添藝術氣息</h1><p>政府上個禮拜五大鑼大鼓廣邀全世界，為西九龍文娛藝術區畀發展建議，九倉都算反應快，即刻將文藝區獨一無二嘅標誌──巨型天幕，加喺九龍站上蓋擎天半島模型度，畀睇樓客感受吓個盤幾近文藝區。而且啲代理也就住新鮮熱辣嘅賣點，不斷勁推介。&#13;<br> 聽九倉黃光耀講，原來單單呢件天幕模型嘅製作費就要十萬蚊。其實九倉早已作好部署，幾個月前搵咗間製作公司設計。&#13;<br> 為要逼真，間製作公司出盡法寶搵料，好似做天幕嘅物料，有幾多塊係透明、幾多塊唔透明，點樣排列，都跟足原設計嚟做。&#13;<br> 由於文藝區最快都要2010年先有嘢睇，大家有興趣可以上去擎天個售樓處參觀吓，幻想吓呢個未來香港地標。<br> &#13;<br> <spanclass>新地商場搵外援巡迴表演 &#13;<br> 商場大業主不時會請外國出名團體嚟表演，好似新地就請咗韓國樂天世界嘅舞蹈團「夢遊韓國」，表演傳統韓國舞蹈，包括大鼓舞、小鼓舞、三鼓舞同四物表演等。今個禮拜五喺大埔新達廣場同上水廣場有得睇；禮拜六就喺上水廣場同荃灣廣場表演；禮拜日除荃灣廣場，重會去埋屯門卓爾廣場。&#13;<br> 另外，房委會搵咗廣西桂林旅遊局「春天劇場」，表演民族舞同變臉，重有民族服飾睇。秀茂坪商場禮拜五有得睇，翌日轉到將軍澳尚德商場，禮拜日就喺東涌富東商場表演，總之大把嘢睇。</spanclass></p><p><spanclass>鐵約舖投資者至愛 &#13;<br> 日前以九千五百萬賣出嘅屯門市廣場二期商舖，已經轉咗三次手，呢間舖重好富傳奇㖭，因為佢係商場唯一可買賣嘅舖位，唔通真係物以罕為貴？&#13;<br> 據做成呢宗成交嘅經紀講，舖位第一次轉手係88年，香港賽馬會向發展商信和購入，作價二千五百萬。到95年，就用三千五百萬賣出，賺咗一千萬，物業七年漲價四成。八年後嘅今日，物業以九千五百萬再轉手，賣方帳面獲利六千萬，物業升值一倍七。租客由馬會、遊樂場，到𠵱家嘅滙豐銀行，全部都係單一租客；𠵱家滙豐以月租六十萬租用。呢啲由實力大租客租用，俗稱鐵約舖，最受投資者追捧。<br> &#13;<br> <spanclass>自由行激發中港夫婦置業 &#13;<br> 內地人以自由行身份嚟港買樓嘅消息，近嚟熱火朝天，南豐嘅將軍澳廣場，最近都有一單，聽中原助理營業董事譚桂貞講，買家係一對夫婦，先生喺深水埗租樓住，太太係內地人，由於可以自由行方式經常嚟港，激發佢哋嘅置業念頭，最後買咗七座A單位，五百六十九方呎，成交價一百二十七萬幾。據聞佢哋只係借四成，其餘畀現金。</spanclass></spanclass></p><p><spanclass>港置近水樓台 &#13;<br> 長實嘅尖沙嘴港景峯，部份商場𠵱家做咗港景峯、大角嘴凱帆軒同長沙灣宇晴軒嘅售樓處，示範單位都喺埋度，成為市民睇樓嘅集中地，香港置業就喺對面嘅百達行租咗個地舖，開「宇晴軒銷售中心」，部署兵力搵客。&#13;<br> 銷售中心今日開幕，咁啱長實又喺港景峯開記者會，高級營業經理郭子威開完會會過去捧場，啲記者自然跟埋過去影番張相，應驗咗「近水樓台先得月」呢句話。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>