<html><header><meta charset="utf-8"><title>701收料站：航通有留意價值</title></header><body><h1>701收料站：航通有留意價值</h1><p>小初上個周末上咗東莞打波，但天不造美，打咁耐就落足咁耐雨，搞到小初有多少傷風。鬼叫班經紀朋友咁大癮咩，點都要打完為止，小初有時真係懷疑佢哋係咪諗住唔做股票時，轉以打波為生？&#13;<br> 不過，家陣個市炒到㷫烚烚，想佢哋轉行就認真難，佢哋家陣重不斷發掘緊未開始大炒嘅股仔，好似其中一個波友就叫吼緊航科通信（1185），皆因佢聽到有大戶想埋班做嘢，如果傾掂數就隨時開車，所以值得留意。&#13;<br> 航科通信上星期公布，截至今年6月底中期業績由虧轉盈，雖然只係賺14.3萬元，但已令股價急升十幾巴仙。&#13;<br> 波友話，航科通信其實未正式開車，只係一個轉虧為盈嘅消息，已令航科通信股價急升，一則反映個市夠瘋狂；二則反映呢類中資科技股，在市場上有投資者留意。如果有人肯埋班炒作，相信升勢會事半功倍。&#13;<br> 小初問隻股有乜炒作藉口？波友話，家陣股仔炒作藉口，基本上都離唔開注資同埋配股集資。&#13;<br> 慕容小初</p></body></html>