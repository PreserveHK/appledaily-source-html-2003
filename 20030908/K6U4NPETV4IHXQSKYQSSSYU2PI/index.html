<html><header><meta charset="utf-8"><title>嚴打假藥 - 左丁山</title></header><body><h1>嚴打假藥 - 左丁山</h1><p>上深圳買假貨，係香港部份人士嘅習慣，喺地鐵上見到唔少女士，甚至菲傭，都孭住一個LV手袋，你都唔敢估佢哋係用真貨還是冒牌嘢。&#13;<br>十幾年前，左丁山去曼谷參加一間意大利名牌衣服嘅特許經營店嘅開幕禮，順便帶埋家人去玩番幾日。名牌店開張之日，店外就有街販開檔賣同樣牌子嘅冒牌貨。成班「特許經營店」嘅投資者為之激氣，但又冇佢符。左丁山立即買番兩件（價錢係名店內貨品嘅十分一），返到香港試吓，洗咗兩次啫，件衫就變成垃圾，用來做抹地布，所以後來都冇興趣再買冒牌衣物。</p><p>衣物手袋，冒牌貨唔會傷害用家，還可以容忍，最憎嘅就係造假藥、賣假藥，呢種人可以話傷天害理。不顧人命、健康。就算賺到暴利，後人都冇福享㗎。&#13;<br> 海關搜查三十八間藥店，搵到大批假藥，其中兩種——白花油、必理痛——可講係家中必備，左丁山屋企就永遠有十包八包，都唔知會唔會中咗招，為阻嚇假藥，海關應該與消委會合作。公佈賣假藥嘅藥房名單及地址，等啲街坊唔幫襯佢，呢啲資料絕對涉及公眾利益，與私隱無關。假如海關唔宣佈，實在係辜負咗市民，立法會議員——尤其是勞永樂——應該在立法會復會之後，立即提出質詢。假如政府收埋啲資料唔講，等同有意靠害市民，傳媒應該踢爆！</p></body></html>