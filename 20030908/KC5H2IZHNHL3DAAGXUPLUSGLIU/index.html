<html><header><meta charset="utf-8"><title>　　林建岳港進聯蝦碌成員 - 李八方</title></header><body><h1>　　林建岳港進聯蝦碌成員 - 李八方</h1><p>呢幾個星期好多香港社團排隊進京見領導，一班人上完又一班，八方有老友噚日喺港澳中心啱啱送完民建聯走，等緊港進聯到，就撞到好多意想不到嘅人。&#13;<br> 首先係胡鴻烈帶隊嘅亞太法律協會，上嚟見領導傾CEPA。之後又見到中國殘疾人聯合會喺酒店食飯，行過去八吓，遇見好耐冇露面嘅鄧樸方（已故領導人鄧小平個仔）。&#13;<br> 鄧樸方係中國殘聯主席，佢精神好好，身邊重有方敏生陪住一齊。原來呢兩日中國殘聯喺人民大會堂開第四屆代表大會，香港都有十七位復康界代表出席，除咗方敏生，重有林鄭月娥同鄔維庸醫生㖭。&#13;<br> 林太同鄔醫生噚晚重諗住去朱幼麟喺北京嘅四合院參觀，八方老友都未趕得切去湊熱鬧，港進聯大軍又殺到，今次見到嘅人重出乎意料，林建岳竟然着住T恤風褸出現，乜岳少都係港進聯成員咩？佢話自己都係啱啱先知喎！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>