<html><header><meta charset="utf-8"><title>　　美麗華食肆臭氧殺菌 - 李八方</title></header><body><h1>　　美麗華食肆臭氧殺菌 - 李八方</h1><p>瘟疫下飲食業成重災區，八方見過福臨門晚市全個場得七個客，亦聽聞德榮因為同業主傾唔掂，月底租約滿後可能唔再做，有錢佬飯堂都咁，一般食肆景況可想而之。&#13;<br> 不過，市淡都要做的嘢。&#13;<br> 美麗華集團旗下美麗華酒店theatrium咖啡閣、東宮、西宮、翠亨邨及雲陽閣川菜館等，都喺入口放置「自動手部清潔消毒機」，畀客人進餐前後消毒雙手，又裝埋「臭氧空氣清新機」，分解氧氣成為氧原子，組成臭氧，減少空氣中嘅病毒細菌，以令顧客安心坐。&#13;<br> 酒店業亦要自救。&#13;<br> 尖沙嘴鷹君酒店由周五開始，有優惠住宿計劃。港澳居民入住，每晚一千二百八十八元，有六張餐飲券外，泊車、本地電話、使用健身中心及泳池等都免費。各師各法，務求救市，政府咁慢，惟有靠自己啦。&#13;<br> （圖）美麗華集團旗下食肆嘅入口都放咗自動手部清潔消毒機。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>