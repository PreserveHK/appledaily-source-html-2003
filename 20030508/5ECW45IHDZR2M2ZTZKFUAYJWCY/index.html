<html><header><meta charset="utf-8"><title>自爆性情率直惹東東反感<br>馮仁昭四圍超：葉安婷被嘲蒜頭鼻撼頭埋墻</title></header><body><h1>自爆性情率直惹東東反感<br>馮仁昭四圍超：葉安婷被嘲蒜頭鼻撼頭埋墻</h1><p>曾經同東東（陳曉東）傳過緋聞嘅台灣女星葉安婷，第一次做台灣八點檔重頭劇《美麗俏佳人》，擔正做第一女主角，但係台灣好多網友留言批評佢生得唔靚，個鼻似足「蒜頭」，又話佢演技差。葉安婷知道之後好沮喪，佢話好唔容易先至喺同東東嘅緋聞度行返出嚟，𠵱家俾人咁講，搞到佢喺拍劇現場成日都喊，重想撼頭埋墻。<br> &#13;<br> <spanclass>想學蔡依林抽脂 &#13;<br> 葉安婷話本來佢個角色係陽光美少女，但係導演見佢成日喊苦喊忽，本來係喜劇，卒之就改咗悲劇結局嚟配合佢。葉安婷呢套劇𠵱家啱啱拍完，佢話兩年之內都唔打算再拍劇，因為經歷太恐怖，佢覺得自己就嚟有憂鬱症。&#13;<br> 葉安婷又話對自己嘅樣同演技都冇晒自信心，佢想去抽面部脂肪，因為聽聞蔡依林抽過面部脂肪，塊面尖咗好多，所以佢都想去抽。佢重話以前同東東傳緋聞，係因為自己性格太直，所以令到東東反感，佢話以後講嘢會小心謹慎啲。<br> &#13;<br> <spanclass>珈潁食糙米護膚 &#13;<br> 珈潁噚日到新城接受《美麗週末》訪問，雖然呢幾日落雨，天氣凉浸浸，但珈潁就已經急不及待着上吊帶小背心見人，馮仁昭見佢啲皮膚滑溜溜，問佢有乜護膚心得，佢就話：「我會用豆類天然產品做全身磨沙，而且我𠵱家食長齋，又食糙米，啲皮膚就自然好咗好多。」珈潁又話近日因為接拍咗一個洗頭水廣告，所以要勤於護理頭髮。</spanclass></spanclass></p><p><spanclass>盧巧音個唱邊唱邊除 &#13;<br> 盧巧音（Candy）噚日去新城做訪問，佢呢排都係忙緊個唱綵排，佢話喺個演唱會入面，可能會愈着愈少，但係𠵱家都係構思當中，因為一路唱一路除衫都幾麻煩。而講到佢早幾日喺電視播嘅音樂特輯，收視唔係咁好，只得十四點（約有八十九萬觀眾），比起前周收視跌咗成十一點，Candy話：「唔緊要啦，最緊要朋友話拍得幾好咪得囉。」<br> &#13;<br> <spanclass>陳慧珊逆市收Bonus &#13;<br> 陳慧珊（Flora）噚日為SlimPro纖體產品喺柴灣一間影樓拍攝新一輯平面照，Flora今次嘅酬勞達百萬，佢話：「我今年真係好好彩，時勢咁差，已經拍咗兩個廣告，重已經爆咗TVB全年嘅騷，再接劇嘅騷錢就係bonus。」問Flora收入如此豐厚，會唔會買樓或投資？佢話：「我個人好悶，又怕睇文件，加上我啲喺銀行做嘅朋友話𠵱家嘅時勢係cashisking，所以我都係擺晒啲錢喺銀行。」<br> &#13;<br> <spanclass>羅秀茵嫲嫲今出殯 &#13;<br> 賭王新抱羅秀茵嘅阿嫲，亦即係維他奶集團主席羅友禮嘅媽媽羅鍾芹英女士，早前去世，享年九十八歲，噚日喺香港殯儀館設靈，今日出殯，成個喪禮以佛教儀式舉行，由於羅老太成九十幾歲，所以係屬於笑喪，靈堂上都點着紅燈籠！</spanclass></spanclass></spanclass></p></body></html>