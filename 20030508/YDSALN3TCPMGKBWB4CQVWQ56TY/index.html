<html><header><meta charset="utf-8"><title>　　四位女高官令班男人好羞家 - 李八方</title></header><body><h1>　　四位女高官令班男人好羞家 - 李八方</h1><p>八方早前話捐出三千元退稅，收到多位讀者和議，於是四圍奔走，今日可說功德圓滿，因為終於有人帶頭成立基金幫助真正有需要的人。&#13;<br> 但呢輪咁多人籌款，基金都有成五、六個，有兩個已經籌到二千萬。其中由林鄭月娥、李麗娟、羅范椒芬同陳馮富珍四位女高官率領嘅「護幼教育基金」睇嚟潛力最大，分分鐘勁過工商界嘅基金。其實原因亦不難明白。第一，公僕人強馬壯，有成十八萬人，如果平均一人捐一千大元，已經有一億八千萬，如果響應八方退稅三千，更不得了。&#13;<br> 第二，以往好少有人會打公僕主意，都係時候由佢哋回饋社會，聊表寸心，你睇公務員事務局局長王永平咁爽手，一捐就捐十萬大元就知。&#13;<br> 第三，老董同阿松當班公僕冇到咗好耐，亦係時候向佢哋展示吓實力，唔好以為唔出聲就好蝦啲。今次四美繞過體制以私人名義一舉贏到盡，班男人都好羞家。但反正老董做乜都慢半拍，問阿松攞錢又咁艱難，求人不如求己，咪赤膊上陣囉。<br> &#13;<br> <spanclass>契媽開心頻噏錯 &#13;<br> 有咁多人支持，眾人契媽可能開心得滯，竟然將蒙先生講成馮先生，第一日佢口中嗰位姓馮嘅善長其實係信興嘅蒙民偉，佢的確捐出一百萬。不過，只係一半捐畀護幼，契媽又搞錯埋，算啦，冇人會怪佢。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>