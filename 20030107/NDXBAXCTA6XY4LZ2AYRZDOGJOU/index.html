<html><header><meta charset="utf-8"><title>　　金管局同高官電聯要紀錄 - 李八方</title></header><body><h1>　　金管局同高官電聯要紀錄 - 李八方</h1><p>細價股事隨住鄺其志離開港交所，表面上似乎告一段落，但金融界中人同八方講，新舊金融系統官僚之間嘅關係，就肯定唔係好似阿松同任總所講，大家「合作愉快」。&#13;<br> 呢位仁兄同八方講咗個古仔，佢聽聞金管局班頭頭同人傾電話，理論上要寫低同邊個講，講咗乜嘢，連同官員傾電話都要記低。&#13;<br> 不過以往大家係「自己人」，就唔使做到咁足，亦唔會有人講過唔認數，但係今時唔同往日，再加埋睇到神童鄺嘅下場，大家覺得凡事都係依正規矩做事好，於是以後同政府有乜電話往來，傾過乜，交代過乜，都係寫得一清二楚好，唔係日後有乜嘢事追究起，有人就唔可以再用冇聽過、冇收過呢類藉口甩身！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>