<html><header><meta charset="utf-8"><title>滑浪小子羅曉鋒愈玩愈型</title></header><body><h1>滑浪小子羅曉鋒愈玩愈型</h1><p>羅曉鋒，與一般十九歲年輕人一樣，愛「型」愛「刺激」；連嗜好也要「型」。鍾情「滑浪」的他，去年釜山亞運勇奪划艇一銀一銅後，「阿鋒」二話不說拿了一筆獎金，走去日本旅行，展開自學滑浪的第一步，花了三千多元買了第一套滑浪裝備，包括二手滑板及全新防寒衣。&#13;<br>文：徐嘉華　圖：馬泉崇、凌樹輝</p><p>今次訪問地點是「阿鋒」提議的大浪灣，前後去了三次，都怪那些浪總是來得不合時。還好，「阿鋒」好享受自己興致一到，就揸車去有浪的灘玩。所以三次都拍到他玩滑浪時開心的樣子。<br> &#13;<br> <spanclass>澳洲即興滑浪　日本買書自學 &#13;<br> 記：何時開始喜歡滑浪？有甚麼吸引的地方？&#13;<br> 鋒：一年多前去澳洲比賽，在黃金海岸看到人滑浪，覺得幾型；我即時在那裏租了一塊滑板去玩。光看人玩以為好易，自己玩落才覺得好難，時常被浪冚，那一刻開始鍾意這種運動，既難玩、刺激，又有成功感。而且裝備簡單，一塊板、一條褲，一個人就可以去玩。冇板的，百幾蚊就可以租板。&#13;<br> 我正式去試玩都是去年暑假，正式買板是亞運後去日本旅行時開始買書自學，又買滑板。其實買之前又問人意見，又上網睇資料，才決定買現在這塊滑板，比較適合初學者。<br> &#13;<br> <spanclass>初玩被巨浪打「沉」最難受 &#13;<br> 記：為甚麼選擇自學呢？&#13;<br> 鋒：其實有人教就最好，但不知在哪裏有；但我知好多玩滑浪的人都是試得多就會，我會看書跟着個圖去滑。有時見到有勁人在場，就請教下，問下竅門。閒時又學睇浪，我覺得實戰最實際。&#13;<br> 記：講講你初初滑浪的經歷？及最難忘的一次？&#13;<br> 鋒：開頭不知道個浪有幾勁，尤其是冚下來時，勁到做不到。初初亦以為打落水就大不了跌落水裏嘛，點知打你落水還要轉幾個圈，眼睛及鼻子都入水，「逐」親那種感覺好難受。&#13;<br> 最難忘是去年有個颱風接近香港，浪好大，我就去到大浪灣想趁大浪滑一滑，點知整個灘得我一人，又沒有救生員；我落去給兩個浪打完後就無再玩，係那些浪大到我不懂如何應付，於是索性在岸邊睇浪。</spanclass></spanclass></p><p><spanclass>玩得多背部線條靚 &#13;<br> 記：親身感受過滑浪有甚麼好處呢？&#13;<br> 鋒：練到靚的背部線條、又可以幫我做腰部的練習。先講背的線條，因為滑浪時常要在水裏做爬的動作，每次玩完時肩膊那邊會好攰，有這個感覺表示練到嘢。至於腰部練習，因為我們練划艇，時常要向前屈身，很少做向後拗腰動作，偏偏在滑板上一個踏浪的動作前要向後拗腰，當是划艇一種輔助性練習。<br> &#13;<br> <spanclass>安全至上最好識游水 &#13;<br> 記：划艇難，還是滑浪難？&#13;<br> 鋒：一定是划艇難，我由開始買板到企在板上，用了三個禮拜時間；划艇要顧及技術，又要平衡隻艇。我玩滑浪是好relax，要適可而止，不會讓自己玩到好累，又不會該自己受傷，怕會影響划艇訓練。&#13;<br> 記：給自學者一些忠告吧？&#13;<br> 鋒：要安全至上、要識游水、要守規矩。我覺得滑浪的人不但要識游水，最好是叻一點，當大浪捲你落水時，熟水性的人會較易應付。&#13;<br> 「安全」亦好重要，不可以見到個浪好靚就盲目去滑，技術應付不到的就寧願安全點靠近去滑。還有，初學者好多時過於興奮去捉浪，無睇清楚旁邊有沒有人來，我也試過，時常給人喝止；其實避人都要學，我都只是剛剛學曉如何去避人。<br> &#13;<br> <spanclass>後記： &#13;<br> 高一米八四的「阿鋒」，赤着上身，單手執着滑板的模樣，好「型」。但他說自己唔夠「型」，因為技術未夠，十分滿分的話，他說只得兩分。不過，他已經想着未來要買一隻更長、更classic的板，話八至九呎左右。還有，他不時夢想在有朝一日參加滑浪比賽。此刻的「阿鋒」，重複的說只係「發夢」而已。</spanclass></spanclass></spanclass></p></body></html>