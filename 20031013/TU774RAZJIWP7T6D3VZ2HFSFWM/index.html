<html><header><meta charset="utf-8"><title>穩奪出線仍冇留手<br>球驗客手記：強隊去盡玩死下盤客</title></header><body><h1>穩奪出線仍冇留手<br>球驗客手記：強隊去盡玩死下盤客</h1><p>歐洲國家盃外圍賽十個小組賽事終於塵埃落定，而前晚連場大戰，比較令人意外係部份強隊或者已出線球隊，仍然搏老命贏波狂數對手，真係玩死下盤客！&#13;<br> 好似法國、荷蘭、意大利等，對手可謂「魚腩」貨色，「梳打埠」好似唔想輸蝕畀馬會咁，照樣為佢哋開出亞洲盤，結果讓到兩、三球！我求大俠睇番個賠率走勢，呢個讓球位由開售到結盤之間，上落幅度唔大，證明都唔係咁多人有信心捧呢啲強隊上盤喎！<br> &#13;<br> <spanclass>強隊狂數上盤難估到 &#13;<br> 點知幾支強隊最後齊齊大勝對手，大旺上盤。反而二、三線球隊嘅比賽，就旺開下盤，呢個情況唔知又有幾多人估到呢？<br> &#13;<br> <spanclass>波蘭比利時贏波出局唔抵 &#13;<br> 講開歐洲國家盃外圍賽，我求大俠高興幾支強隊最後順利出線之餘，亦戥一啲最後關頭功敗垂成嘅球隊唔抵。好似波蘭及比利時咁，贏波都要出局，尤其係波蘭，因為拉脫維亞作客爆冷贏瑞典，而冇咗個次名出線席位。照計瑞典主場，實力又高過拉脫維亞，咁都輸得？</spanclass></spanclass></p><p><spanclass>土國保安嚴西甲聯可效法 &#13;<br> 土耳其對英格蘭呢場大戰，我求大俠雖然只係睇電視直播，但都發現到保安情況做得唔錯，起碼場邊觀眾席唔見有球迷起哄搞事，亦唔見有土耳其球迷向英格蘭球員掟嘢。令我諗起西甲聯嘅比賽，成日見有球迷掟嘢入場，好心向土耳其方面嘅保安工作學習吓啦！<br> &#13;<br> <spanclass>范志毅有情有義老江湖 &#13;<br> 范志毅噚日就認真積極，喺張耀麟紀念賽頭場，先為雅柏娛樂紅星隊打咗五十分鐘，之後又為澎馬流浪邀請隊打咗二十五分鐘。踢完頭場，重拎住捐款箱到觀眾席搵人募捐，遇到fans簽名合照亦來者不拒，又大讚流浪隊友有活力有朝氣，初來甫到就咁識做，果然係老江湖。<br> &#13;<br> <spanclass>韋利發癲被換出場掟水樽 &#13;<br> 呢排啲球員唔知點解咁「激情」，繼雲尼斯達羅早前不滿被換離場，而喺場邊掟嘢發洩之後，前晚輪到意大利嘅韋利發癲，同樣不滿被換離場而喺場邊掟水樽。我求大俠覺得球員有鬥心係好事，不過當時意大利都贏緊阿塞拜疆二比○，韋利唔使咁認真嘅，畀啲機會隊友都好吖！</spanclass></spanclass></spanclass></p></body></html>