<html><header><meta charset="utf-8"><title>短線遊：<br>跟住牛屎遊塔門</title></header><body><h1>短線遊：<br>跟住牛屎遊塔門</h1><p>好狗，從來不攔路，想不到牛亦一樣，不止不攔路，還曉帶路。&#13;<br>塔門，孤島荒山，找景點呂字叠石、龍頸筋，說難不難，說易亦非易；島民一句：「見到有牛就啱路嘞，見唔到牛就望地下，見到牛屎都啱路㗎嘞。」牛，原來與人一樣，同樣喜歡看風景。&#13;<br>&#13;<br>記者：陳漢榮　攝影：陳盛臣&#13;<br>模特兒：Collis、Winnie（RichStrategy）</p><p>船泊碼頭，Collis與Winnie即被眼前的蝦乾吸引，筲箕上數百隻已去殼的鮮蝦，香味四溢，船家解釋：「塔門得番二三十個村民，大部份都係公公婆婆，賣蝦乾過吓日辰咁囉。」沿塔門海旁街走，見不少荒廢石屋，除榕樹村、漁民新村比較熱鬧外，上圍、中圍等古村已十室十一空。「靚女，拜天后嗰陣，記得跨過門中門，保平安㗎。」聞聲，見人，問其名，自稱錦記士多錦大嫂，她為人友善，愛與「島外人」聊天：「拜完神返嚟傾吓偈，等我煮碗餐蛋麵你哋食。」&#13;<br> 塔門的天后古廟，約建於清乾隆元年，廟內古物多，如沙灣彩陶、潮州漆櫃、銅鐘鑼鼓，數最有趣的，是天后娘娘的迷你花轎，Collis笑說：「我睇天后都唔高得去邊。」說罷跨門檻，過門中門，Winnie說得好：「入廟拜神，寧信其有，跨就跨，咪蝕底。」</p><p><spanclass><fontstyle>海邊卵石　曉放涼氣  &#13;<br> Collis啖着餐蛋麵，問：「呂字叠石，點去？」錦老頭說：「跟住啲牛行喇，塔門啲牛好識歎，鍾意望住無敵大海景食草！」「當真？咁龍頸筋呢？」「牛食飽會行上茅坪山，去龍頸筋附近睇浪，唔見牛就跟住地下牛屎行喇。」吃飽，出發，經縱橫交錯的村路上山，沿途景致一般，不見牛蹤影，但細心點，會看到狀似大樹菠蘿的露兜樹、五顏六色的開花仙人掌，還有尚未全熟的木瓜。&#13;<br> 15分鐘達吹風亭，向海，海風拂面，一涼，下望，斜坡下巨浪震耳欲聾，一驚。驚還驚，Winnie還是決定一落小石灘，為的是一顆顆圓圓的石塊：「啲石頭好過癮㗎，放喺冷氣房一陣就會變涼，熄冷氣之後塊石一樣咁涼，攬住塊石瞓透心涼，唔執走寶。」</fontstyle></spanclass></p><p><spanclass><fontstyle>呂字叠石　好牛帶路  &#13;<br> 吹風亭對開大片青草地，適合放風箏，Collis自詡風箏低手，起鳶也一次即成：「難得咁好風，放風箏先……嘩，話咁易放上天！」Winnie揶揄：「唔係你勁，係風勁啫。」風確實勁，起鳶無難度，太易玩反而興趣大減：「收鳶，走人，搵叠石要緊。」&#13;<br> 山過山嶺過嶺，路易走，Collis忽然止步：「嗚！有牛攔路，點算？」百年前，塔門有自耕地，時移世易，荒廢了，牛就放生，果然一放就生，大牛生小牛，小牛變大牛，又生小牛，現時塔門有至少有50隻野生牛，Winnie可不怕：「啲牛幾Cutie吖，斷估唔會攻擊人。」好牛不攔路，誠如錦大嫂所言，順着牛隻覓食途徑走，10分鐘即見呂字叠石。叠石，真個鬼斧神工，真不知如何「叠」出來，兩塊方形石，一大一小，一上一下，一叠，就成個「呂」字，遠觀近看皆似。</fontstyle></spanclass></p><p><spanclass><fontstyle>龍頸筋牛都唔去  &#13;<br> 折返吹風亭，向茅坪山另一邊進發，尋臨海景點龍頸筋，惜無路牌指示，兼山路難走，最煩人的是乏牛指路，Collis又是這一句：「點算？牛未食飽，唔上山睇浪住喎。」Winnie不氣餒：「信錦大嫂喇，跟牛屎行，無衰嘅。」一鼓作氣上山，路，與其說是山路，不如說是窄僅容身的小山徑，忽上忽落，兩旁灌木撲面而來，二人摩肩接踵，香汗淋漓，不一刻，Collis想放棄。&#13;<br> 「頂硬上，路，係人行出嚟嘅！」Winnie豪情壯語，登上茅坪山頂附近，忽聞濤響，一瞥，龍頸筋就在崖底近海處，氣勢磅礡，可惜為懸崖峭壁所阻，無路接近：「可望而不可即，可遠觀而不可褻玩焉，可悲可憐可歎，可……」「重可乜吖，去到呢度連牛屎都無，牛都唔敢落去，何況我哋？」</fontstyle></spanclass></p><p><spanclass><fontstyle>牛好、人更好……  &#13;<br> 原路去原路返，拖着疲乏身軀回碼頭，船家未到，時間多着，Collis提議：「返士多，搵錦大嫂同錦老頭吹吓水囉。」卻見士多大門半掩，原來兩老準備收舖，錦大嫂見二人，即說：「靚女返嚟嘞，唔收舖住，入嚟坐喇，老人家悶，想搵個後生傾吓偈都無。」兩老兩少，談得不亦樂乎，臨別，錦老頭說：「就嚟過鐘上船喇，快啲過碼頭，影完日落好走嘞……」塔門就是這樣，風景好、牛好、人更好……</fontstyle></spanclass></p><p><b> 交通</b> &#13;<br> 西貢黃石碼頭乘街渡直達塔門，每程$8(船期查詢翠華船務：25272513)</p></body></html>