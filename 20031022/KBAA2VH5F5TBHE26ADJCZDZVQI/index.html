<html><header><meta charset="utf-8"><title>大閘蟹 - 谷德昭</title></header><body><h1>大閘蟹 - 谷德昭</h1><p>秋風起，三蛇肥，不止三蛇肥，大閘蟹也肥。每年到了這個時份，經常會聽到別人說：「喂，幾時一齊食蟹？」</p><p>大閘蟹是一個讓朋友聚頭的好藉口，烹調大閘蟹當然也有竅門，但就算只是老老實實的去蒸，大閘蟹也不會突然變得很難吃，只要來貨靚，不難蒸出一碟靚蟹，所以很適合在家中設蟹宴。一籮一籮大閘蟹的買，也較化算，大伙兒聚在家中不用顧儀態地大吃特吃，喝幾斤加飯酒加話梅，天南地北邊談邊拆蟹，實在是很令人愉快的經歷。曾到過一位識飲識食的朋友家中，未食蟹前先有白粥及四小碟鹹菜鹹蛋供應，讓大家先清一清腸胃。大閘蟹當然又肥又靚，公當紅時絕不吃乸，薑醋亦是一大學問，若然配搭得宜，大閘蟹的美味將被提升。吃完大閘蟹後，赫然送上一碗冬蔭功，據那位朋友說，大閘蟹是天下鮮美之最，吃完後味蕾基本已被鮮得暈陀陀，惟有像冬蔭功這樣醒目的味道，才能重新喚醒味覺。&#13;<br> 識飲識食的朋友吃得考究些，奔放的朋友吃得粗糙些，但無論如何，大閘蟹一定要跟家人或朋友一起分享，如果一個人靜英英在家中吃孤獨蟹的話，寧可開罐豆豉鯪魚餸公仔麵冇咁嬲。</p></body></html>