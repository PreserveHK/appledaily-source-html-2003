<html><header><meta charset="utf-8"><title>統一品牌 - 左丁山</title></header><body><h1>統一品牌 - 左丁山</h1><p>大公司合併之後，最初亦能會將名字合併埋，隔一兩年就會採由歷史較耐、更多人識嘅名，如果由強者收購弱者，弱者嘅名好快就會消失得無影無蹤。例如德意志收購信孚(BankersTrust)，BT招牌立即消失，德意志收購摩根建富，起初重叫做DeutscheMorganGrenfeel，現在就係Deutsche算數，邊個重會記得信孚、摩根建富？</p><p>美華銀行(Chemical)與漢華實業銀行(Manufacturer掇Hanover)合併，叫做Chemical，再與大通合併，就捨棄名字唔夠響亮嘅Chemical，叫做Chase(大通)，然後再與JPMorgan合併，因JPMorgan曾係藍籌中之藍籌，所以新銀行叫做JPMorganChase(摩根大通)，以現時走勢睇，只要曾任大通銀行主席嘅大通主要股東大衞洛克菲勒家族完全淡出之後，Chase呢個名都會冇埋。AOL時代華納係科網狂潮時代嘅產品，狂潮一過，AOL冇晒吸引力，所以現在又叫番「時代華納」囉。&#13;<br> 統一名稱，據講有助品牌管理(brandmanagement)，以免浪費廣告費，亦有助於品牌嘅清晰定位。好似松下電器咁，有兩大品牌National(香港叫樂聲牌，台灣叫國際牌)與Panasonic，樂聲牌似乎多做家電，Panasonic多做新款新潮音響產品，左丁山認為冇乜混淆，但係日本方面好快就要統一品牌，以後取消National，一律用Panasonic。我哋叫慣咗樂聲牌電飯煲，以後買Panasonic電飯煲，始終要一段時期先至適應得到。</p></body></html>