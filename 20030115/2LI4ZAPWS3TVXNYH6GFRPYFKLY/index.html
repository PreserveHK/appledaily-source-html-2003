<html><header><meta charset="utf-8"><title>大聲嗌 - 谷德昭</title></header><body><h1>大聲嗌 - 谷德昭</h1><p>今年的冬季嘉年華，由黃埔移師到了啟德機場，地方闊落了，又沒有那麼塞車，重要的是實在近屋企，食飽飯漫步就可以去得到。&#13;<br> 今年的天氣奇佳，溫度偏低，非常適合着件大褸，拖男帶女在戶外遊耍一番，唔會一身汗，因為夠凍，現場又有很多外國工作人員，加上五光十色霓虹閃燈，根本就像置身外國的遊樂場，感覺很輕鬆。&#13;<br> 由於全部機動遊戲均是現場裝置，所以缺乏了一些超巨型的設施，例如大型過山車。我愛速度，所以最愛那些七、八十度角俯衝向下的遊戲，但嘉年華內的機動遊戲大部份都是以團團轉為主，玩完之後只得到個「暈」字。一場去到，外甥們興致勃勃，惟有一齊玩，其實某些機動遊戲對小朋友來講已是非常刺激，外甥們緊張得緊閉五官，面容扭成小小的一團。急速旋轉下的百忙中，向外甥們解說，玩這類遊戲最緊要大聲嗌、盡情嗌，唔使顧儀態，於是一大兩小儍，在座位上大嗌："Icanfly,Icanfly!"外甥得到這條秘方後，發現玩乜都唔使驚，可以嗌餐飽。&#13;<br> 攤位遊戲才是搵錢正主兒，十蚊一個代幣如流水般滾向收銀箱，換來的是毛公仔以及大量歡笑聲。大嚿祖與我對某個攤位的遊戲已有多少掌握，中獎率很高，驚動了外籍睇場來審查我們是否有犯規。可憐張達明進貢了幾嚿水，一隻公仔都冇進帳，惟有死死氣用錢買杯豆漿，起碼有嘢揸吓手。</p></body></html>