<html><header><meta charset="utf-8"><title>　　董太心急飲香檳提神 - 李八方</title></header><body><h1>　　董太心急飲香檳提神 - 李八方</h1><p>貿易發展局噚日搞咗個「香港時裝展」，展出二○○三秋冬系列，個Show一連四日喺會展舉行，重請咗特首夫人董趙洪娉主持開幕禮，認真巴閉。貿發局雖然冇請八方，但八方都去睇吓今年興邊款時裝，同埋睇吓董太着嘅衫合唔合潮流。<br> &#13;<br> <spanclass>「我飲得未？」 &#13;<br> 話說董太一主持完開幕禮，就即刻開始行展覽會，八方一路跟到實，寸步不離。董太行咗半個鐘都未停過，終於去到一個賣紅酒嘅攤位，諗住想停吓，飲番啖酒解吓渴。攤位老細亦好識做，即刻叫人倒咗杯香檳畀董太品嘗，董太正想飲之際，多次有記者要求佢擺甫士影相，搞到董太等咗好耐都飲唔到香檳。&#13;<br> 最後董太忍唔住，講咗句「CanIDrink?」（我飲得未？）記者都唔好意思再叫佢影相，董太至可以飲番啖香檳，飲過香檳，董太即刻精神晒，又再行過，而且行得重快過之前。到董太離開時，八方睇一睇表，發覺佢行咗七十五分鐘，重一啲疲態都冇，絕對拍得住「七十一」嘅董特首。&#13;<br> （圖）記者猛叫董太影相，搞到佢好難得至飲到啖香檳，不過好過後面嗰兩位模特兒得個望字。	區民傑攝&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>