<html><header><meta charset="utf-8"><title>701收料站：德林崇高炒業績</title></header><body><h1>701收料站：德林崇高炒業績</h1><p>小型工業股炒風一隻接一隻，小初淨係睇公司資料都睇到眼花。經紀黃話可翻炒玩具股，特別係生產毛絨公仔嘅公司。&#13;<br> 經紀黃推介嘅毛絨公仔股有2隻，一大一細，大者係德林國際（1126），細者係崇高國際（209）。兩隻股不約而同在舊年二、三月期間上市，股價同樣係一度炒高，但收尾又靜番晒，打回原形咁滯。&#13;<br> 兩間公司將在一兩個月內，公布全年業績。有人計過條數，表現會唔錯，可以趁工業股熱潮乘機炒一轉。&#13;<br> 崇高噚日已經率先開車，大升11.53%，收0.58元。隻股舊年上半年，中期盈利上升15.7%至1971萬元，兼夾有息派，斷估全年唔會太走樣。&#13;<br> 至於德林在星洲芬佬支持下，股價拾級而上，噚日亦升4.13%，收1.51元。舊年中期盈利有4981萬元，比前年同期增長10.1%。&#13;<br> 小初嘅睇法，崇高好明顯係短炒格局，德林Size夠大，適合芬佬口味，可以長揸。&#13;<br> 慕容小初</p></body></html>