<html><header><meta charset="utf-8"><title>　　政府僅存兩個「揸𨋢人」 - 李八方</title></header><body><h1>　　政府僅存兩個「揸𨋢人」 - 李八方</h1><p>政府揸Fit人係老董就係人都知，但政府「揸𨋢人」係邊個就冇乜人識，原來𠵱家公務員隊伍中重有兩個「揸𨋢人」，即係升降機操作員職系，分別喺機電工程署同政務司司長辦公室行政署做嘢。&#13;<br> 堂堂政府「揸𨋢人」，人工梗係唔會少，兩人月薪總額合共有二萬幾蚊，即係每人有萬幾蚊，今時今日揸𨋢有咁嘅待遇，真係唔失禮。但佢哋唔係白逗人工，喺機電署做嘅「揸𨋢人」，除咗要舞掂一部工場用嘅大型載貨升降機之外，出年機電署搬到啟德新總部之後，重要喺工場入面做埋其他體力勞動嘅工作。聽講呢兩個「揸𨋢人」將會陸續喺今、明兩年退休，屆時有關職系就會取消，成為歷史。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>