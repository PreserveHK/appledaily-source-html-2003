<html><header><meta charset="utf-8"><title>地產多聲道：買長實豪宅住總統套房</title></header><body><h1>地產多聲道：買長實豪宅住總統套房</h1><p>雖然已經過咗正月十五，新年氣氛都未完全消散，上映緊嘅賀歲片，由人氣歌手楊千嬅，同影帝梁朝偉擔演嘅《行運超人》，就吸引唔少人去睇過。&#13;<br> 噚日長實軟銷佢哋嘅豪宅盤畢架山一號，為標榜個盤有酒店嘅豪華feel，就喺紅磡火車站旁嘅都會海逸酒店總統套房舉行記者會，今個月買畢架山一號嘅買家，有機會住呢個豪華總統套房。&#13;<br> 套房非常豪華，全落地玻璃窗，對出有大片平台花園，重有迷你浴池。聽講，呢個咁舒適嘅套房，曾係《行運超人》嘅拍攝場地，四周都算開揚。相信唔少楊千嬅同梁朝偉fans，會好想入住呢個偶像拍過戲嘅場地。聽講唔少喺紅館開個唱嘅歌手，都住過呢個套房。<br> &#13;<br> <spanclass>麥當勞道11號吳美珩捧場 &#13;<br> 最近由吳美珩（圖二）主演嘅電視劇收視唔錯，重播到接近尾聲，所以有唔少觀眾捧場。蘭西聽經紀講，中半山豪宅新盤麥當勞道11號，就得到吳美珩捧場。唔知佢睇完樓有冇扑槌呢？&#13;<br> 由新世界同恒基發展嘅麥當勞道11號，都算喺近期市場焦點之一，全部係二千三呎嘅大單位。中半山新供應少，呢個盤開價唔平，最平要千三萬，呎價五千五。不過附近物業造價都相當參差，麥當勞道5號南方閣，四十七年樓齡，一個千二呎單位，三百萬有找，如果睇唔啱新樓，舊樓都可以考慮吓。</spanclass></p><p><spanclass>中原地圖人氣爆棚 &#13;<br> 𠵱家互聯網使用日趨普及，唔少人都習慣上網搵資料，中原執行董事張奕威對蘭西講，集團嘅中原地圖，瀏覽人次已經突破八千萬。&#13;<br> 張奕威話，其實中原地圖嘅系統差唔多達到飽和，一日有二十小時嘅使用量達到九十七個巴仙，其餘四個鐘，都有六成幾。佢預計好快會爆棚，所以𠵱家諗緊將現有系統擴充一倍，或者改用光纖，咁就唔怕會出現「塞車」嘅情況。<br> &#13;<br> <spanclass>50蚊坐熱氣球 &#13;<br> 用熱氣球為樓盤做宣傳，長實天水圍慧景軒可算是第一個。昨日，熱氣球首度喺嘉湖銀座商場示範單位對出空地升空，長實高級營業經理劉啟文同幾位明星率先試坐。氣球升至五六層樓高，可以望到天水圍四周環境。今次宣傳活動係同世界（香港）自然基金會合作，原本坐熱氣球嘅費用要一百蚊，由本周起一連六個周六、日（除三月一日），參觀慧景軒示範單位人士，只要捐五十蚊，其餘五十蚊由長實捐出，便可乘坐熱氣球，每日大概有一百個名額。整個宣傳活動費用，預計要七位數字。&#13;<br> 雖然宣傳活動好有新意，不過噚日遲咗超過一個鐘頭先開始，有啲掃興，希望下次準時。</spanclass></spanclass></p><p><spanclass>太興燒味謝斐道落腳 &#13;<br> 蘭西日前聽市場講，銅鑼灣謝斐道五百號維安商業大廈嘅地舖，啱啱租咗畀太興燒味，現租客喜喜燒臘茶餐廳負責人趙生，噚日致電畀蘭西，澄清話喜喜冇將呢個舖位頂租出去。&#13;<br> 趙生話，喜喜燒臘茶餐廳喺上址經營多年，租約仍未到期，會繼續經營。噚日啲客問佢點解唔做，搞到佢哋要解釋一番，就今次事件對喜喜集團引起嘅不便，蘭西講聲非常抱歉。&#13;<br> 趙生話佢哋喜喜集團除咗維安舖外，喺灣仔史釗域道、駱克道同薄扶林華富邨都有舖經營飲食業，另油麻地偉晴街17號有自置燒臘工場。&#13;<br> 太興燒味發言人話，佢哋冇租過維安呢個舖，但頂租咗喜喜隔鄰幾個號碼嘅舖位經營。<br> &#13;<br> <spanclass>設計師滌濤山顯身手 &#13;<br> 嘉里建設早前搞咗個大埔滌濤山「私人花園設計大師賽」，攞咗六座別墅嘅花園出嚟，畀六家公司做設計，嗰啲公司嘅名同負責邊間屋，終於揭盅。&#13;<br> 山城花藝負責設計花園面積千一呎嘅73號屋。麗華花園負責嘅75屋，花園面積近千二呎；而花園有千二呎嘅76號屋，就交畀綠苑環境美化有限公司做。77號屋嘅千六呎花園、78號屋嘅千七呎花園，同79號屋嘅近千八呎花園，依次由園藝廊、廣林花園同景緻佳公司負責。邊家公司勝出？四月公布。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>