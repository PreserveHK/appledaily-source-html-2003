<html><header><meta charset="utf-8"><title>　　彤叔捉住東東唔放手 - 李八方</title></header><body><h1>　　彤叔捉住東東唔放手 - 李八方</h1><p>年逾七十七嘅新世界主席鄭裕彤（彤叔）最鍾意人哋叫佢彤哥，以示年輕，從噚日一件小事就可反映佢心境確實年輕。&#13;<br> 噚日傍晚五時半，彤叔出席新世界有份參與、由聯合國兒童基金會搞嘅「同創美好新世界企業慈善伙伴」開幕禮，同場嘅嘉賓有前任政務司司長陳方安生，以及歌星陳曉東（東東）等。<br> &#13;<br> <spanclass>「佢隻手好嫩滑」 &#13;<br> 八方只見彤叔五點鐘已到場，對呢件事好似相當雀躍，其後司儀邀請各嘉賓上前搞一輪儀式，跟住司儀叫東東留低講感想，點知彤叔當時已經同東東傾到雞啄唔斷，彤叔重拖住東東隻手唔放，十分親切，彤叔當時更唔知道司儀叫東東喺台上講嘢。跟住東東唔知點解，向彤叔行咗個拱手禮，彤叔反而拍咗東東一吓，表現相當熟絡。司儀跟住叫人請彤叔落台，儀式先至繼續進行。&#13;<br> 東東其後同八方講，彤叔份人好熱情，大家事前未公開見過面，同彤叔拖完手嘅感覺係「佢隻手好嫩滑，重有一股暖意」。大家係咪覺得彤叔心境年輕呢？&#13;<br> 另外，八方問彤叔，佢位契女明美連年底結婚，有冇諗過送乜嘢禮物呢？點知彤叔話重未收到通知喎，到時再諗啦。明小姐，好快啲向老人家報告啦。&#13;<br> （圖）七十七歲嘅彤叔雖然年紀大過陳曉東五十年，但傾起偈嚟好似完全冇代溝咁。&#13;<br> 甄朝健攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>