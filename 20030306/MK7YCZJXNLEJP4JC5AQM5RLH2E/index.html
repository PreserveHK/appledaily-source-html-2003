<html><header><meta charset="utf-8"><title>上神枱 - 陳也</title></header><body><h1>上神枱 - 陳也</h1><p>提議擺董特首上神枱，幾有諗頭。上得神枱，變相升級做神。特區進入全民造神運動，大家動腦筋，急董特首所急，諗董特首所諗，搵個度身訂做的「神位」過佢落腳棲身。&#13;<br> 諸神中，廣受市民歡迎的是黃大仙。董特首在位期間，有求不應，黃大仙的民望每季下跌，次次不合格，相當肉酸。是以，唔該過主，搵過另一瓣。挨年近晚家家有謝灶習慣，董特首冧莊連做兩屆，市民冇啖好食。崩口人忌崩口碗，灶君個衣食位，不合董特首長駐。觀音借庫，連年迫爆，直迫萬人空巷搶上頭炷香的黃大仙廟。特首夫人曾經叮囑市民別complain、complain、complain。借庫動輒過億，只會request、request、request。但董夫人隨即教訓你，求到上籤都唔等於錢從天降，講到明，講金冇商量。觀音大士，又跟董特首無緣。&#13;<br> 捨近圖遠，西洋神祇有冇合適的？海神好麼？噢，馬上令人想起海神號遇險記，整體感覺像處身下沉中的三等艙。讓董特首做無敵愛美神，行麼？他眼界那麼差，假使不想被無情冷箭射中，就得瘦身減磅。瘦如竹籤的男女通街走，像閃電的身型最安全。怪力亂神閒話特首，神枱未上，已經跣腳，甚麼神都做不來。死神那圍枱，倒是永遠有位，不必預訂留座。</p></body></html>