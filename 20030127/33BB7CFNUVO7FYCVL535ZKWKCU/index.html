<html><header><meta charset="utf-8"><title>丟空幾年　諗住裝修出租<br>馮仁昭四圍超：王菲龜背灣豪宅加閘防盜</title></header><body><h1>丟空幾年　諗住裝修出租<br>馮仁昭四圍超：王菲龜背灣豪宅加閘防盜</h1><p>王菲嘅愛郎謝霆鋒，早年由馬己仙峽道搬去裕景花園居住，但住咗兩年，最近又由裕景花園搬番去馬己仙峽道，好似有鋪搬屋癮咁。&#13;<br> 相反雖然王菲前年用三千四百幾萬買咗龜背灣一號屋，但都未有搬過去嘅念頭，到𠵱家都重係住喺九肚山，認真長情，就好似佢對男友霆鋒一樣。<br> &#13;<br> <spanclass>必經之路 &#13;<br> 早排有消息話王菲見間屋丟空咁耐，決定開價四千萬放盤，後來佢經理人陳家瑛幫王菲否認，話王菲諗住裝修好間屋之後再出租至真。&#13;<br> 不過馮仁昭噚日去開龜背灣嗰頭探朋友，發覺喺王菲同佢班鄰居入屋嘅必經之路，就加咗一道閘，上面寫住「私家重地閒人免進」，保安明顯比前加強咗好多。<br> &#13;<br> <spanclass>佘詩曼同陳浩民有進展 &#13;<br> 佘詩曼同左慧琪噚日去咗鯉魚門廣場宣傳無綫活動，佘詩曼啱啱同緋聞男友陳浩民喺上海拍完劇，佘詩曼話：「我哋愛情就未有，但友情就有進展。」&#13;<br> 不過阿佘就呻話喺上海拍劇時，因為天氣太凍，拍劇又辛苦，於是忍唔住喊起上嚟，唔知佢個緋聞男友陳浩民有冇安慰佢呢？</spanclass></spanclass></p><p><spanclass>文頌嫻被保安喝罵 &#13;<br> 文頌嫻同陳浩民噚日去咗奧海城宣傳今晚首播嘅無綫新劇《天子尋龍》，佢哋大派紀念品畀觀眾時，場面好混亂，重要暫時中止㖭。&#13;<br> 文頌嫻本來想將手上嘅禮物遞畀台下嘅助手，但無綫保安以為佢重喺度派禮物，大聲喝止，搞到文頌嫻面燶燶，佢話：「我講佢都聽唔到，可能佢耳仔有問題。」<br> &#13;<br> <spanclass>BoBo拍鬼片有排驚 &#13;<br> 陳文媛（BoBo）噚日喺尖沙嘴為《數頭暴龍03大電影》宣傳活動做頒獎嘉賓，BoBo接咗劉偉強導演執導嘅鬼片《凶樂園》，三月會去泰國拍外景。&#13;<br> BoBo話去到泰國拍鬼片真係好驚，不過到時導演會帶佢哋去見白龍王，有高人照住都定啲。BoBo又話呢排咁多是非，應該請白龍王幫吓手。<br> &#13;<br> <spanclass>張文慈電髮搞新意 &#13;<br> 張文慈噚日喺尖沙嘴幫一間時裝店做頒獎嘉賓，見佢電咗個新髮型。張文慈話過年後先再為電影《絕種好男人》開工，趁住𠵱家唔使拍戲，所以轉吓新形象，搞搞新意思。&#13;<br> 張文慈重諗住拍完部新戲後，走去學電單車，如果搵到男朋友嘅話，一定要個男友坐車尾一齊去兜風。</spanclass></spanclass></spanclass></p></body></html>