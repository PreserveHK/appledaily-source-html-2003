<html><header><meta charset="utf-8"><title>　　風水師都怕23條 - 李八方</title></header><body><h1>　　風水師都怕23條 - 李八方</h1><p>經濟愈差，風水運程書就愈出愈多，今年直情破晒紀錄，皆因大家都想趨吉避凶。屬牛嘅特首董建華今年犯太歲，有啲命理書仔大字標題以「特首災難羊年」、「董特首七煞六沖險象環生」做噱頭，唔知董太會唔會買番本，睇吓點同老公化解？&#13;<br> 有啲運程書更連二十三條立法都有議論，話「二」為「乙」木，三為「丙」火，烈火焚木，非常「惡死」、「固執」，又撞正「二」○○「三」年，喺術數上都係犯太歲咁話。其中李居明重話，擔心二十三條立法後，不但《無間道》冇𠵱家嘅版本睇，連佢本運程書，都可能要改變，以後最多「敢卜而不敢言」。&#13;<br> 二十三條對此類刊物有乜影響呢？八方翻吓本書，發覺有不少篇幅講到政治人物運程，連兩岸關係都有預測。難怪班高人擔心，萬一將來有風水大師算到台灣會獨立，都唔知講唔講得！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>