<html><header><meta charset="utf-8"><title>　　佳叔為關信基捱罵 - 李八方</title></header><body><h1>　　佳叔為關信基捱罵 - 李八方</h1><p>中央政策組首席顧問劉兆佳被阿董鬧？未至咁大件事，不過，八方聽聞老董最近的確有召佳叔去特首辦傾偈交心，話佢位老友關信基嘅言論出位，令政府尷尬。&#13;<br> 關博士係佳叔中大嘅老友記，平時講嘢非常謹慎，八方想搵佢畀啲反應都難，估唔到佳叔推薦咗佢做社會凝聚力小組召集人後，佢會咁肯講嘢；而且關於二十三條部份，佢同小組成員更同葉劉對着幹，叫政府就爭議性嘅內容，提出具體法律條文諮詢公眾，阿董聽到當然好無癮。&#13;<br> 八方一方面恭喜佳叔做咗政協，一方面問佳叔有冇咁嘅事，佢就仍然好樂觀咁話，關信基可以有佢嘅睇法，讓老董了解各方意見。咁又係嘅，邊個可以叫關信基收口吖，況且大是大非，唔講真話就對唔住自己良心，點向六百萬港人交代？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>