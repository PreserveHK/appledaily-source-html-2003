<html><header><meta charset="utf-8"><title>報紙減價 - 左丁山</title></header><body><h1>報紙減價 - 左丁山</h1><p>市面不景，好多酒樓啲團年飯、春茗預訂都比較靜，新年都唔會帶旺市。&#13;<br>想唔到嘅係，報紙竟然亦會減價。唔係報館自己宣佈減價喎，而係沙田第一城一間新開嘅便利店減價。據沙田陳師奶話，沙田第一城有兩間七十一，現在CircleK加入戰場，為咗搶生意，店內嘅報紙竟然賣五皮，唔係六蚊。店內最暢銷嘅自然係兩大報，由於只售五元，經常賣清光，其他報紙就慘咯，剩紙一大堆，既然CircleK報紙賣五蚊，第一城內嘅幾個報攤生意受到影響。陳師奶話：「𠵱家啲人真係逐蚊逐蚊慳㗎，慳得一蚊就一蚊，朝早搭地鐵就知，以前最多人揸住張《蘋果》上車，𠵱家就多數手空空，到咗地鐵站就攞張免費嘅《都市日報》，一到站落車就放低張《都市日報》行人，製造車廂垃圾，益咗啲清潔阿嬸有工做。」</p><p>如此說來，報紙銷路今年好難有增長，能維持原來嘅市場佔有率，已經上上大吉；所以喺呢個時候進軍報業嘅《陽光衞視》，可說勇氣可嘉，竟然收購《成報》！吳征究竟有乜高招令《成報》大翻身，轉虧為盈呢？我哋不妨畀啲時間佢，睇真啲，睇吓學唔學到嘢。《成報》易手後第一招就係減薪，方駿輝唔肯減，即刻放佢走，於是方駿輝一個箭步就由北角走去將軍澳，重投《蘋果》旗下。《蘋果》馬經最近威風八面，貼士甚準，三T照中，方駿輝好馬吃回頭草，《蘋果》貼士應該更勁抽。</p></body></html>