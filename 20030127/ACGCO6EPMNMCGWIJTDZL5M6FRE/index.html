<html><header><meta charset="utf-8"><title>　　李國章恍如讀緊大學 - 李八方</title></header><body><h1>　　李國章恍如讀緊大學 - 李八方</h1><p>輾轉間《茶杯》又去咗TOM仔旗下，劉細良同梁家權呢對傳媒大小不良又碰頭，呢個世界真細小，聽講過年之後《茶杯》重會搬埋去中環中心辦公，真係有水。&#13;<br> 《茶杯》呢期訪問咗教統局局長李國章同常秘羅范椒芬，睇吓佢兩人點成功磨合。&#13;<br> 李局長始終快人快語，話自己性格心急，唔鍾意黑箱作業，一決定咗啲政策，就推出台，攞去立法會投票，但係Fanny就話，公務員唔會咁做，不過佢會支持老細，反正佢鍾意做實務，咁咪光榮同落台全歸局長囉。&#13;<br> Fanny樂意做李國章背後另一個女人，兩個人暫且都合作愉快，如魚得水。於是乎，李局長可以不斷推出佢所謂嘅怪招，又要加大學學費，又要搞放權，佢話就算聽日直選你都會選佢喎。八方總覺得，李家同香江嘅政壇始終分不開，問李國章會不會問鼎第三屆特首，佢話自己好似個讀緊大學嘅學生，唔會咁早話想做教授。咁當然，佢目標梗係唔只做局長同學士仔啦。&#13;<br> （圖）李國章話，就算聽日直選你都會選佢喎。資料圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>