<html><header><meta charset="utf-8"><title>飲食人誌：<br>志偉搞新舖樣樣都要熱辣辣</title></header><body><h1>飲食人誌：<br>志偉搞新舖樣樣都要熱辣辣</h1><p>曾志偉有份的Anytime奇華21世紀餐廳，終於在九龍有了第一間分店，在食街亞士厘道掛起招牌大鐘。新店除了裝修風格零舍不同，入牆式電視播放魚樂無窮，可以聽埋爵士音樂外，志偉注重菜式熱辣辣的風格亦在新菜牌中表露無遺，就連甜品都要熱辣辣就知啦！	&#13;<br>&#13;<br>記者：邵超&#13;<br>攝影：Wing</p><p>顧客亦可以嚟到Anytime的VIP房搞一個私人派對，請朋友食私房菜。平時鍾意下廚煮幾味的志偉，朋友遍天下，不少住九龍的朋友要求他在九龍開舖，終於開了這間地舖私房菜的Anytime。</p><p><spanclass><fontstyle>「每餐一定要有啖熱飯落肚」  &#13;<br> 原本志偉一本正經同我傾食經，不過當拍照用的煲仔飯一出現，見到他的眼睛射出奇異的光彩，傳聞中的「大飯桶」即時現形。志偉鍾意飯的程度，憑他好似執到金的笑容表露無遺。&#13;<br> 「我每餐一定要有啖熱飯落肚，即使食壽司食到好飽，最後我都要叫一碗熱飯。」&#13;<br> 絕對贊同！我同樣係嗰種一日無飯就覺得肚皮空空嘅人，呢種心理好奇怪，但係同道中人就會明白箇中滋味。&#13;<br> 「我去北京拍戲食飯，一定叫碗熱湯，因為通常飯係凍冰冰，撈埋啲湯整泡飯。廣東人食飯最緊要有熱湯、熱飯同熱茶嘛！」</fontstyle></spanclass></p><p><spanclass><fontstyle>拍《無間道》掃飯落地好開心  &#13;<br> 志偉咁識歎，一向好樂意公諸同好。早兩個月在北京一棟三層樓房拍劇，一有空檔就捲起衫袖親自下廚。&#13;<br> 「拍戲等埋位，佢哋喺另一邊拍，讓個廚房位畀我煮飯。北京人唔識乜嘢叫滋補靚湯，我朝早煲兩款滾湯，夜晚多啲時間煲老火湯，每個湯有唔同效用。」&#13;<br> 拍戲通常冇啖好食，但跟住志偉就有好嘢食，不過有時戲中就冇食得安樂呢回事。諗起《無間道》入面，志偉飾演的韓琛掃晒所有飯菜落地，場面都幾震撼。&#13;<br> 「啲飯本身其實幾好味，但拍戲要拍多個角度，等到拍完之後都唔好味啦！可以掃晒落地我都唔知幾開心。」&#13;<br> 其實難怪志偉掃得咁開心，辛苦賺來志在食，如果啲嘢唔好食，真係對唔住自己，何況返到Anytime私家廚房，自己腦海裏的食物都可以夢想成真，不知幾幸福！</fontstyle></spanclass></p><p><spanclass><fontstyle>志偉自細就想開茶餐廳  &#13;<br> 志偉在Anytime有另一個身份，就是飲食顧問，𠵱家我哋喺店裏食到的大部份食物，其實是志偉的私家菜譜。細路時代的志偉，已經發夢有一間自己的餐廳，放晒所有最鍾意食的茶餐廳食物落去。大個仔，志偉無論食到邊度，吃到好味的菜式，就會即刻請教廚師抄下烹調心得，返到Anytime便拿出來研究。&#13;<br> 「識食嘅人都識煮，識食至會煮到好多Combination嘅嘢，我食嘢鍾意Fusion多，傳統嘅都可以有新食法，好似隨手拎起即食嘅一碗碗糯米飯都可以變成壽司手捲食法。」</fontstyle></spanclass></p><p>Anytime奇華21世紀冰室&#13;<br> 地址：尖沙嘴亞士厘道31號九龍中心地下A室&#13;<br> 電話：23144232&#13;<br> 營業時間：12:00nn-12:00pm&#13;<br> 備註：私房菜最低消費每位$150</p></body></html>