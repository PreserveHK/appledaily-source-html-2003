<html><header><meta charset="utf-8"><title>耳鳴療方 - 左丁山</title></header><body><h1>耳鳴療方 - 左丁山</h1><p>自從本欄提過一位讀者鄧先生提供治耳鳴之方後，另有彭先生、Nora小姐來函介紹，更有一位讀者話佢自己日日飲一瓶雞精（流行牌子），不治而愈。&#13;<br> 老實講，各種方法都要睇自己有冇耐性服用，體質與否配合，個人是否與藥有緣，並非一定靈藥百試百靈，而且為咗避免宣傳，唔敢公開。&#13;<br> 諗唔到嘅係，索取耳鳴藥方嘅耳鳴患者，不斷來電郵、信件，多到左丁山要交畀秘書點數，既然讀者反應咁熱烈，於是再三考慮之下，就將彭先生、鄧先生、Nora三位所提供嘅方法，傳真畀一啲附有傳真號碼嘅讀者（因兩封原函為手寫稿不便電郵），但希望各位知道：&#13;<br> （一）鄧先生只提供電話號碼，佢既然盛意拳拳，來函三次，重有少少怪責《蘋果》唔幫手㖭，所以佢應該唔會介意；&#13;<br> （二）所提及之中藥方及從鄧先生口中所得到嘅治耳鳴方法，請為小心起見，與自己慣熟嘅中醫討論，仄清楚先。&#13;<br> （三）左丁山幸好冇耳鳴，冇服過讀者提供嘅藥方，讀者如按照服用，與左丁山一概無關；傳真讀者提供嘅藥方，純粹為了服務讀者，左丁山絕對不應負上任何責任。如果有用嘅，請通知一聲，如果冇效嘅，請唔好鬧我鬧人，服用之前，最緊要同註冊登記合資格中醫核證藥物嘅作用與副作用。</p></body></html>