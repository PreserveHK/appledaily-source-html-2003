<html><header><meta charset="utf-8"><title>消費BestBuy：玩具大冧價<br>$299買起2呎高飛天小女警</title></header><body><h1>消費BestBuy：玩具大冧價<br>$299買起2呎高飛天小女警</h1><p>有玩開模型玩具都知，只要一標榜係限量特別版、日版、美版，價錢必定會飆升，但有時候都有例外，旺角就有間玩具舖，老闆玩冧價益街坊，將一批出口日本，香港無得賣嘅巨型飛天小女警公仔減價，當然重有其他玩具好似高達、超人迪加、佳亞，連書展嘅漫畫限量紀念品都有，全部大冧價，買滿一百蚊再送迪加戰機一隻，但部份貨數量有限，賣完即止。&#13;<br>&#13;<br>記者：黃婉冰　攝影：梁細權　ImageGirl：Sylvia</p><p><spanclass><fontstyle>高達製成品半價  </fontstyle></spanclass></p><p><spanclass><fontstyle>1:60高達WingZero製成品  &#13;<br> 原價$199　筍價$99&#13;<br> 另一款製成品WingZero，老闆話拍得住PG版，比例又夠大，現成唔使砌，最啱懶鬼。</fontstyle></spanclass></p><p><spanclass><fontstyle>可變身戰機Wing高達  &#13;<br> 原價$199　筍價$99&#13;<br> 鍾意高達又唔想花太多時間同心機慢慢砌，不如索性買個製成品，1:60比例，砌幾砌又可以變成戰機，可以過吓手癮。</fontstyle></spanclass></p><p><spanclass><fontstyle>復刻版《變形金剛》筍價出擊  </fontstyle></spanclass></p><p><spanclass><fontstyle>復刻版超神柯栢文  &#13;<br> 原價$499　筍價$299&#13;<br> 貨櫃加拖頭合體可以變身嘅超神柯栢文，雖然話係復刻版，但走勢都唔弱，所以存貨量都唔多，要買就要鬥快。</fontstyle></spanclass></p><p><spanclass><fontstyle>絕版洛迪文日本熱炒  &#13;<br> 原價$480　筍價$249&#13;<br> 絕版洛迪文，由旅行車變身，日本Yahoo網最勁炒到?1,000（600多港元），老闆話志在清貨，實行減幾百蚊益街坊。</fontstyle></spanclass></p><p><spanclass><fontstyle>正宗原色猩猩叫  &#13;<br> 原價$299　筍價$199&#13;<br> 猩猩叫前後都出過幾個唔同顏色，但只有呢個色係最原始正宗，老闆東哥話呢個復刻版夠晒原汁原味！</fontstyle></spanclass></p><p><spanclass><fontstyle>細細粒Kubrick公仔  </fontstyle></spanclass></p><p><spanclass><fontstyle>超人積木公仔、大神秘博物館公仔  &#13;<br> 原價$29　筍價$5-$10&#13;<br> Q版超人積木公仔同大神秘博物館公仔，以前一盒$29，抽唔抽到筍款就要靠運氣，想抽到心頭好真係要大手筆逐盒博，𠵱家減到幾蚊，買多幾盒博都唔會肉痛。</fontstyle></spanclass></p><p><spanclass><fontstyle>中華英雄Kubrick  &#13;<br> 原價$28/隻　筍價$49/8隻&#13;<br> 雖然無PostPet咁有叫座力，但話晒都係絕版貨，加上《中華英雄》咁經典，唔多唔少都有叫座力，每個角色都配有獨立武器，兩盒共八隻。</fontstyle></spanclass></p><p><spanclass><fontstyle>罕有女警抵掃  </fontstyle></spanclass></p><p><spanclass><fontstyle>罕有兩呎巨型花花  &#13;<br> 原價$499　筍價$299&#13;<br> 因為係出口日本嘅貨辦，所以極罕有，成個公仔身用軟膠製成，身高兩呎，手、腳、頭連隻鞋都可以任意扭動，重着埋條絨布裙仔，手工唔馬虎。而其實唔止花花，重有另兩位個主角泡泡同毛毛，但每款都只得八個，有興趣就唔好錯過機會！</fontstyle></spanclass></p><p><spanclass><fontstyle>獨家！冬日女警套裝  &#13;<br> 原價$79/盒　筍價$29/盒&#13;<br> 另一推介，就係呢款有埋其他配件嘅冬日套裝，每盒都有主角公仔、雪橇、士的、毛毛雪球、聖誕禮物同雨傘，公仔戴晒頸巾同冷帽，造型特別，飛天迷值得珍藏。</fontstyle></spanclass></p><p><spanclass><fontstyle>女警收藏系列  &#13;<br> 原價$49/個　筍價$19/個&#13;<br> 屬收藏系列，五個角色齊晒，每盒附有地台同人物卡一張，地台可以合併成一個小型展覽台，街價企穩，係時侯一口氣買晒全套。</fontstyle></spanclass></p><p><spanclass><fontstyle>其他筍貨  </fontstyle></spanclass></p><p><spanclass><fontstyle>龍虎門限量手刻銅板  &#13;<br> 原價$299　筍價$99&#13;<br> 舊年書展推出嘅限量龍虎門產品手刻銅版，現有王小虎同王小龍兩款，舊年排隊買唔到或者錯過咗想買番，呢個係最後機會啦！</fontstyle></spanclass></p><p><spanclass><fontstyle>小朋友至愛！超人佳亞套裝槍  &#13;<br> 原價$249　筍價$99&#13;<br> 超人玩具喺百貨公司一向好少做減價，今次除有多款超人公仔同戰機減價外，其他好似呢套佳亞超人槍都狂減，要扮超人扮得似又點少得呢樣重要道具！</fontstyle></spanclass></p><p><spanclass><fontstyle>《街霸》E.Honda火機  &#13;<br> 原價$99/個　筍價$49/全套&#13;<br> 火機面係街霸入面E.Honda嘅立體公仔，造型係威係勢，以前要散買，家陣一套有晒金、銀、銅三款，買返去儲都抵。</fontstyle></spanclass></p><p><spanclass><fontstyle>售賣點：  &#13;<br> ToysHobby（27710780）&#13;<br> 地址：旺角豉油街50號地下12B舖</fontstyle></spanclass></p></body></html>