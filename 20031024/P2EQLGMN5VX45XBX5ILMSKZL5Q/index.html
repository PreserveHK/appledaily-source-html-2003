<html><header><meta charset="utf-8"><title>　　港高官輪流襲韓 - 李八方</title></header><body><h1>　　港高官輪流襲韓 - 李八方</h1><p>曾俊華呢輪風塵僕僕，周一剛從曼谷返港，周三下晝又飛去韓國，噚日早上同廣東省省長黃華華會合，一齊出席研討會，推銷大珠三角洲商機。&#13;<br> 自從香港要更靠緊祖國之後，呢類泛珠三角地區嘅聯手推介活動有增冇減，是好是壞，真係冇人知，但係香港單打獨鬥嘅日子不經不覺已一去不復返。&#13;<br> 曾俊華今日參觀完漢城嘅高科技，晚上就回港。而煲呔就喺星期日抵達南韓訪問三日，煲呔親自出馬，當然有高官見，下周一會見南韓副總理兼財長金振杓以及漢城市市長李明博等，周二會去拜訪南韓國會議長朴寬用，重會同啲國會議員共進午餐。&#13;<br> 香港高官周圍走，葉澍堃又去咗澳洲推銷，八方噚晚就風聞，下個月美國前總統克林頓都會嚟香港出席一個論壇。&#13;<br> （圖左起）盧維思、曾俊華、黃華華同廣東省常務副省長湯炳權，噚日喺漢城推銷大珠三角洲商機。	政府新聞處圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>