<html><header><meta charset="utf-8"><title>直播英甲明搶球客<br>球驗客手記：絲帶台鋪波路有計</title></header><body><h1>直播英甲明搶球客<br>球驗客手記：絲帶台鋪波路有計</h1><p>英超聯、西甲、德甲、意甲同歐冠盃嘅直播波大家都睇得多，有冇諗過轉轉口味呢？絲帶台今晚深夜就會直播森林迎戰狼隊呢場英甲大戰。咦，不嬲絲帶台都冇播開直播波㗎，今次突然播場英甲畀觀眾睇，九成就係為第日馬會開賭波鋪路。&#13;<br> 賭波喺今個夏天都會合法化，重會由馬會一手包辦，𠵱家絲帶台無情白事直播場英甲，動機好明顯，好大程度係為第日嘅賭波節目鋪路。講真呀，絲帶台咁做真係幾聰明，事關歐洲四大聯賽同歐冠盃嘅直播播映權都畀收費台攞咗，佢哋就轉向英甲呢啲水準唔差兼有啲番士嘅聯賽埋手。&#13;<br> 絲帶台咁快就出招，睇嚟三色台遲吓應該會做番啲嘢，冇理由見到咁大塊肥豬肉都唔去食。如果連佢哋兩個台喺遲吓都會定時喺深夜有直播波睇，最終得益嘅就一定係我哋呢班球迷。<br> &#13;<br> <spanclass>馬白蘭基叫走富咸大忌 &#13;<br> 自從星期一俾布力般大炒四球之後，富咸散班差不多已成為定局，而表現最穩定嘅馬白蘭基都開腔話會跟泰簡拿喺季尾離隊。馬白蘭基原本同富咸合約重有三年先滿，今次表態，為隊中法國兵大逃亡拉開序幕，𠵱家隊中主力法國兵有高馬、迪捷圖、馬列同沙夏，今個星期作客對利物浦，分分鐘再被大炒。</spanclass></p><p><spanclass>賊球迷送回泰迪斯高失車 &#13;<br> 話說佩魯賈中場泰迪斯高嘅座駕早排俾賊偷咗，幾日後失而復得。原來當個賊「撻」咗車後先發現擁有人係泰迪斯高，而個賊好欣賞佢，所以物歸原主，重寫低道歉字條。呢單咁有趣嘅舊聞證明唔止好人有好報，踢波踢得好都有好報。你試吓係皮亞琴察或者科木球員唔見車，睇吓攞唔攞得番？<br> &#13;<br> <spanclass>納比發老脾苦煞老記 &#13;<br> 祖記前晚贏唔到巴塞，教練納比自然心火盛。當有人賽後質疑佢用一個前鋒時，佢即刻發老脾話唔係佢唔想搶攻，而係前鋒唔係傷就缺態。納比愈講愈火滾，結果個記者會草草收場。查實呢件事之前，納比間唔中就缺席記者會或者禁止傳媒採訪，你可以話佢真情流露，但好似欠缺大球會教練應有風範噃。<br> &#13;<br> <spanclass>奧尼爾缺練唔識車大炮 &#13;<br> NBA湖人中鋒奧尼爾缺席早兩日球隊嘅操練，理由係出門冇耐架車「爆胎」，教練積遜講明唔接受呢個理由。鬼咩！係人都知奧尼爾間大屋有個巨型車房，重有超過成打靚車，一架爆胎咪換過另一架囉，佢要偷懶或者咩都好，唔該搵個好少少嘅藉口，你當人白癡咩！</spanclass></spanclass></spanclass></p></body></html>