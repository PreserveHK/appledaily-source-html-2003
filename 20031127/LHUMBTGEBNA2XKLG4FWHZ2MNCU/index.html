<html><header><meta charset="utf-8"><title>　　左佬搵阿松人頭較飛 - 李八方</title></header><body><h1>　　左佬搵阿松人頭較飛 - 李八方</h1><p>鬼報報道，話國寶松買車瞞稅案，律政司問過五個獨立法律意見，結果有四個都認為，控告阿松貪污，證據不足，特區政府勝算不足。&#13;<br> 之不過，原來內情唔止咁少。有消息人士指出，鬼報嘅報道有技術上嘅錯誤，話告唔入阿松嘅，冇五比四咁壓倒性，而只係問過一個法律權威，就係退休大法官祈禮富。&#13;<br> 本來，做律政司嘅詩姑諗住收手，橫掂阿松都已經落台，身未敗而名裂，既然鬼佬司法權威都話告唔入，政府就無謂浪費公帑，就此算數。&#13;<br> 嘿，點知，喺行政會議之中，有某親中高人，好高瞻遠矚咁建議：既然估計告唔入，不如借阿松個人頭一用，點都由政府高調告一告先，挽回阿董極度低迷嘅民望都好。&#13;<br> 政務司司長煲呔曾頭腦清醒，或者覺得咁實在太離譜，即時反對，話香港係法治社會，法律意見話無謂告，政府就應該慳番公帑，點解要咁政治化？&#13;<br> 雙方角力，重未有結果，不過就令人幾好笑。估唔到最後最有力趕絕阿松嘅，唔係民主派，亦唔係香港人，而係阿董身邊嘅親中有力人物，真係枉阿松讀大學就已經火紅年代，開始愛國。反轉豬肚，政治真係好辣手無情。審計署報告話呢個政府浪費公帑，明知告阿松唔入，為咗救阿董，若然係都要使幾百萬，將阿松嘅身軀化為一隻政治沐浴露，滴落沖涼缸，同阿董洗白白，唔怪得財赤咁高。阿松要唔要過堂，就睇吓呢位高人，有冇力拗贏手瓜咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>