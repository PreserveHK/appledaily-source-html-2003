<html><header><meta charset="utf-8"><title>地產多聲道：<br>中原軟銷　四季雅苑帶記者花天酒地</title></header><body><h1>地產多聲道：<br>中原軟銷　四季雅苑帶記者花天酒地</h1><p>代理搞記者會，選址愈嚟愈刁鑽，近年開始興起私房菜，比較出名嘅菜館，好似董家菜、PoisonIvy、黃色門同食家菜等等，代理或者發展商都揀過嚟開記者會。噚日中原為四季雅苑開嘅記者會，又發掘咗一個新地方，位於銅鑼灣百德新街一幢舊樓，名為「花天酒地」嘅法式私房菜館。&#13;<br> 原本三房兩廳嘅住宅單位，飯廳就擺放可以容納十幾人嘅餐枱，而房間就可以當做VIP房，布置得相當特別，橙色嘅牆重有好多油畫等擺設，充滿古典味。中原話揀呢間私房菜館，就係為咗襯番四季雅苑個法國風情。蘭西真係好佩服佢哋咁識「搵食」。&#13;<br> 另外，下月個十五號之前，經中原買四季雅苑，有機會獲贈價值二萬八千蚊嘅法式私房菜入伙宴，名額三個。周末睇樓人士可以獲贈紅酒一支。&#13;<br> <br> <spanclass>美聯送優惠不合時宜 &#13;<br> 市區豪宅何文田君頤峰，現址已經開始拆棚，預計出年五月入伙，不過，因臨近普天同慶嘅聖誕節，美聯物業又要搶佔先機，同呢個樓盤搞聖誕節優惠。&#13;<br> 由即日起到下個月底，透過佢哋買君頤峰相連同埋複式單位，送出八萬八蚊嘅聖誕節裝飾，包括聖誕樹同埋燈飾，名額三個。買分層單位嘅買家，原有物業經佢哋放售，就免收佣金，但就要下個月十號前入市，名額五個。&#13;<br> 雖然送贈嘅優惠幾應節，但新樓未入得伙，買家收到嘅裝飾要搵地方擺。如果𠵱家住緊嘅物業，地方唔夠大，擺唔落棵聖誕樹，唔知可唔可以要求將八萬八蚊折現，用嚟食聖誕大餐呢？</spanclass></p><p><spanclass>越秀樓盤改名貴氣十足 &#13;<br> 中國人好注重意頭，所以改個好名，可以話係成功嘅第一步。越秀地產嘅薄扶林華富道八號豪宅項目，啱啱改咗名，叫「富臨軒」，聽個名都夠晒貴氣。&#13;<br> 越秀投資營業部經理羅天信解畫話，個盤位處港島南區，係富豪名人聚居地，又臨近公園同著名學府。&#13;<br> 而樓盤最高嘅三十二同三十三樓四個相連單位，因為「高高在上，君臨天下」，兼擁山海，特別命名「富臨天下」，面積約一千六百方呎，初步意向呎價約五千蚊。樓盤已申請賣樓紙，好快推售。&#13;<br> <br> <spanclass>國金二期搞跑樓梯比賽 &#13;<br> 中環國際金融中心二期，租務情況唔錯，發展商之一嘅新地，早排招呼咗新地會會員參觀。聽講明年無線電視會同國金搞活動，就係跑樓梯上國金二期。國金二期有八十幾層，絕對係一項挑戰。&#13;<br> 蘭西記得當日發展商披露國金二期嘅資料時講過，搭𨋢由地下到頂樓要兩分鐘，由頂樓行樓梯落地下要二十三分鐘，如果由地下行上去，肯定好辛苦兼索氣，跑完之後就可以知道最快要用幾多時間嘞。唔知第日會唔會年年都有跑樓梯活動呢？呢類活動外國都有定期舉行。</spanclass></spanclass></p><p><spanclass>置邦致力搞好鄰舍關係 &#13;<br> 物業管理公司近年積極提供更多增值服務或舉辦公益活動。置邦行政董事夏華倫話，明白到「遠親不如近鄰」嘅道理，所以特別喺「社區互聯網」上增設住戶通告板。&#13;<br> 住戶可以喺通告板交流訊息，例如單位租售、車位租售、學童各科補習資料、電器家具買賣同贈送家具等。&#13;<br> 另外，信和物業管理公司就搞咗幾個活動，為宣明會辦舊書義賣、幫公益金同香港幼兒教育及服務聯會籌募經費等。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>