<html><header><meta charset="utf-8"><title>　　泛藍轉軚快民建聯走得摩 - 李八方</title></header><body><h1>　　泛藍轉軚快民建聯走得摩 - 李八方</h1><p>台灣立法院今日投票表決公投法。中方對台辦張銘清例牌強硬警告，不過有記者問：解放軍是否已經有隨時作戰嘅準備，張銘清就話未聽過咁嘅消息。&#13;<br> 中國本來諗住「以靜制動」，無謂好似一九九六年嗰次咁老襯，用軍事演習嚟同李總統登輝護航助選，點知始終都係唔襟激，特別係連泛藍軍嘅國民黨同親民黨，講到台灣安全，同民進黨團結一致，譴責中方軍事恐嚇，重要帶頭支持公投，中方就覺得事態嚴重。&#13;<br> 國親兩黨，只贊成民主統一，更加憎惡大陸出動解放軍軍事上嘅「統一」，可惜台灣又冇一個民建聯台灣分部，可以幫中國分吓憂（不過就算有，又有幾多選票）？講到公投，連戰同宋楚瑜，同陳水扁李登輝玩埋一塊，咁又點會唔激到國家生蝦咁跳？&#13;<br> 其實，公投未等於台獨，胡溫哋啱啱上台，梗係想以和為貴，胡溫哋一定唔想郁手，所以阿溫對於台灣公投修憲，冇話到「分裂祖國」，只係話「分裂祖國的挑釁活動」，即是話，未係埋牙打真軍，不過係調情熱身前奏。</p><p><spanclass>大隻江向胡溫騷哥利 &#13;<br> 現時大隻江手握軍權。上海佬都唔係咁敢打仗，不過最近大隻江露面突趨活躍，張文康又已經另有重用，大隻江向胡溫騷哥利，大可將支槍攞出嚟，砰一聲，拍落枱面，借台灣嘅公投，嚟考吓胡溫，若然胡溫口震震少少，咁就係對捍衞國家領土完整立場動搖。&#13;<br> 所以台灣佬玩公投，直頭係想撩到中國高層加劇權爭，甚至中央分裂，陳水扁同連戰哋，都咪話唔精靈。至於美國佬，至今講咗一句說話：「反對兩岸單方面改變現狀」。通過公投法，未算改變現狀，台灣正式宣布改國號，先至係改變現狀，但若果大陸方面刀槍攻台，咁就係改變現狀，到時美國佬若果冇反應，任由台灣「解放」，佢哋就冇得再認係全球大佬。大陸要面，太子仔布殊唔通唔要？&#13;<br> 台灣佬自細就嚇大，所以連國親兩黨都要轉軚，由反公投改為飛身挺公投。估唔到孫國父中山手書嘅「天下為公」，原來係指台灣嘅藍綠天下，個個都要為公投而瞓身爭選票咁解。&#13;<br> 民建聯如果學吓連戰又使乜玩辭職咁低莊，由反二○○七普選特首，明確宣布支持二○○七普選特首，並由曾鈺成出面拍心口，話上京搵曾慶紅傾掂佢，而中方亦畀番個彩自己友，從善如流，即開綠燈批准，明年立法會選舉，包保民建聯橫掃民主派。之不過，曾主席人在社團，有冇做人嘅自由意志？冇，就咪賴阿董陀衰自己個黨咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>