<html><header><meta charset="utf-8"><title>股壇瀏覽器：中國海外見大戶手影</title></header><body><h1>股壇瀏覽器：中國海外見大戶手影</h1><p>港股在期指結算前，繼續有大戶平淡倉，恒指升78點，收報12086，但成交依然薄弱，唔夠98億元。&#13;<br> 中國海外（688）上午已出現異動，股價一度升至1.23元，升幅達6%，下午出現一手6000萬股成交上板，每股作價1.20元，較前收市價高出3.45%，涉資7200萬元，收市報1.22元，升5.17%。&#13;<br> Cookie話聽聞最近有大戶收集該股，但升至接近1.30水平便告回軟，噚日嘅大手成交上板，似乎係大戶收集行動之一，反映大戶可能想將成本價鎖定在1.20元水平。近期樓市暢旺，市場估計中國海外可從富豪海灣項目賺取4億元有多，有望大幅改善公司業績。不過，持有富豪海灣70%嘅富豪酒店（078）股價則原地踏步，收報0.13元，冇升跌。<br> &#13;<br> <spanclass>聯通多歐資捧場 &#13;<br> 聯通（762）公布收購九省市業務後，股價連升3日，噚日勁升5%至7.35元。據聞ING唱好聯通，出報告話睇10蚊，唔怪得歐資買盤咁踴躍，成交有成1.73億元。&#13;<br> 中國人壽同長城汽車就快上市，人保財險（2328）同駿威汽車（203）一齊勁升，似乎為兩隻新股上市造勢兼打氣，人保財險升4.85%至2.70元，唔排除有機會突破3元關；駿威則升5.8%至7.30元，再創新高。&#13;<br> 駿威現價往績PE22倍，而長城汽車以9.5-12.6倍PE上市，計落唔算貴，相信認購反應唔會差。&#13;<br> 阿　虎</spanclass></p></body></html>