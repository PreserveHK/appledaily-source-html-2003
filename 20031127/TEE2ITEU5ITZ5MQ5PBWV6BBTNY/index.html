<html><header><meta charset="utf-8"><title>　　肥仔明再顯師奶殺手本色 - 李八方</title></header><body><h1>　　肥仔明再顯師奶殺手本色 - 李八方</h1><p>區議會大戰過後，八方噚日喺立法會走廊，見到不同嘅面孔，真係有人快樂有人愁。&#13;<br> 快樂嘅係民主派，其中以肥仔李華明最高漲；愁容嘅梗係民建聯，葉國謙最冇聲氣，兩個人都俾記者團團圍住。&#13;<br> 八方笑肥仔明冇膽上陣，今次7.1效應咁厲害，掛隻白鴿都會贏，點知肥仔明竟然話就係因為贏梗，所以畀啲後生仔出馬，做幕後助選重正，真大方。&#13;<br> 佢重問八方信唔信，喺順天選區，佢比民主女神余若薇重有魅力。咁肥仔明出名「師奶殺手」，畀你威囉。&#13;<br> 不過，肥仔都知自己有局限，就係去到麗港呢啲中產重鎮，余大狀就幫手拉到唔少專業人士嘅選票，咁講就差唔多，人哋嚟幫拖，你又讚自己，係咪唔多好。&#13;<br> 其實肥仔明咁開心，唔多唔少都因為當年佢輸咗畀民建聯嘅郭必錚，今次派個何偉途都勝出，梗high啦。&#13;<br> （圖）白鴿黨喺區選大獲全勝，肥仔明喺記者面前鬼咁風騷。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>