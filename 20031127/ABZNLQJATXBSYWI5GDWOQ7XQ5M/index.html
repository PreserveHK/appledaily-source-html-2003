<html><header><meta charset="utf-8"><title>民建聯招牌減分 - 左丁山</title></header><body><h1>民建聯招牌減分 - 左丁山</h1><p>惡佬明有唔少工程界?地盤界老友住響沙田駿景園，其中一位係工程K。工程K一家人喺七月一日曾經參加大遊行，當時已經決定十一月二十三日，一定到投票站投票。&#13;<br>駿景園位於駿馬選區，選民包括中文大學、赤泥坪、駿景園嘅居民。工程K兩夫婦去到投票站外面，睇清楚候選人名單，一個係前綫支持嘅羅雅芝，只得二十五歲，K太話：「年紀太細，我哋嘅姪女都大過佢啦，唔選。」其他兩個候選人，一個係蕭顯航，不知何許人也，係獨立人士；另一位係民建聯嘅何炳羲，工程K認識佢：「咦，何炳羲係中大MBA，做過中大校友會聯會會長，工程師，以前喺地鐵服務過，資歷好好啫，投佢一票。」K太立即唔高興：「做乜要投民建聯。」爭議一輪，K太投票畀一位佢唔識嘅蕭顯航，工程K投票畀工程師何炳羲，以示尊重同行。</p><p>投票結果揭曉嘞，工程K一睇，蕭顯航得八七七票，羅雅芝得七一一票，何炳羲得二一七票，工程K同老婆講：「真係民建聯呢塊招牌害人，最好資歷嘅工程師只得二百一十七票？重少過一位細路女，有冇搞錯呀！」佢老婆微微嘴笑：「人同此心，心同此理，前綫有號召力，可為小女孩爭取選票，但好多人似我咁，結果益咗嗰位獨立人士。」你話何炳羲唔埋堆，用獨立人士身份參選，可能重有希望，駿馬區乃係中產階級大本營，掛民建聯塊招牌肯定冇着數。</p></body></html>