<html><header><meta charset="utf-8"><title>現代全線大晒冷惹人注目</title></header><body><h1>現代全線大晒冷惹人注目</h1><p>前日，轉投仁孚行旗下嘅現代香港新代理商，響總舵手MichaelLee嘅領導下，首度舉行大型本地汽車傳媒試車日，幾乎全線車系除卻Coupe同SantaFe以外，共6個型號首度現身，當中除一款走家庭RV路線嘅Matrix為新加入之外，其他5款包括Getz、Sonata及XG等等，早已跟香港車迷見過面。</p><p>之不過，今時唔同往日，有部份新車嘅引擎配搭升級之餘，大部份新車嘅配套同裝備，更較之前有過之而無不及，直迫同級日本車之外，望落個新車價重好吸引㖭！好似部小車Getz咁，改配一台1.6公升直4偈（馬力105匹），都不過賣10萬1千2百；而造型、車廂裝備以至引擎組合，都跟豐田CorollaVerso不相伯仲嘅新款Matrix，以一台1.8公升直4偈作主打，車價都只係10萬9千蚊咋！至於頂級旗艦車嘅XG3.0豪華轎車，配套設施全面提升下，賣價都不過20萬5千，較一眾同級對手嘅豐田Camry、本田Accord及日產Cefiro都便宜，你都咪話無吸引力呀！&#13;<br> 若然車迷都好似亞Mark咁諗，想睇吓重新打入香港嘅全線現代新車的話，就記得今個星期五至星期日，到尖沙嘴某大商場，近距離望真吓喇！</p></body></html>