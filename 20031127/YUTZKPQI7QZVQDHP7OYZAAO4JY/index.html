<html><header><meta charset="utf-8"><title>爆機狂迷：全中文化N64遊戲<br>任天堂神遊機一插即玩</title></header><body><h1>爆機狂迷：全中文化N64遊戲<br>任天堂神遊機一插即玩</h1><p>任天堂嘅N64雖然已經係上一代嘅遊戲機，其地位已經俾GameCube所取代，不過其經典遊戲仍然令玩家非常回味，最近喺國內正掀起一股神遊熱，講嘅唔係夢遊，而係可以玩番N64遊戲嘅神遊機，創新將遊戲機同手掣二合一，只要手掣接駁好電視，立即就可開戰打餐飽！&#13;<br>記者：許福合&#13;<br>攝影：陳偉強、陳智良&#13;<br>ImageGirl：Wendy</p><p>神遊機同一般遊戲機最大分別係將手掣同機身二合一，玩家拎住嘅手掣其實已經係整部神遊戲，大小同N64手掣相比，分別唔大，同樣有齊Analog同十字掣，排位相似，只係背面嘅Z掣略為移位，放咗喺L掣嘅旁邊，不過習慣咗都唔會有乜問題。連遊戲機嘅手掣雖然略重，但設計就幾啱手形，玩足成個鐘都唔覺辛苦。&#13;<br> &#13;<br> <spanclass><fontstyle>專用神遊記憶卡  &#13;<br> 呢部神遊機即使喺國內，仍然只係上海先有得賣，除咗外形同一般遊戲機唔同外，遊戲嘅銷售方式都幾特別，放棄以卡盒或光碟作媒體，亦唔似N-Gage咁用記憶卡，而係使用專用神遊卡，玩家拎住呢張卡就可以去到遊戲店，使用神遊加油站，將遊戲抄落卡內，遊戲數量視乎容量大小，一般3至5個就必定無走雞，而神遊卡亦具備防盜版能力，提供嘅遊戲都攞正牌，全屬正版。神遊機喺國內賣480人仔（人民幣），抄一隻Game要48人仔，計落都唔算貴。&#13;<br> &#13;<br> 售賣點：DreamStore&#13;<br> 地址：灣仔東方188商場256號舖&#13;<br> 電話：25753285</fontstyle></spanclass></p><p><spanclass><fontstyle>遊戲全面中文化  &#13;<br> 雖然神遊機只係可以玩番N64嘅遊戲，不過生產商就話部份使用嘅技術勁到要喺下一代遊戲機先見得到，不過呢啲都係紙上談兵，都係親身試玩最實際！首先就試隻《薩爾達傳說64》，除咗見到畫面有N64同等嘅水準外，最令人驚喜係遊戲全部經過簡體字漢化，除咗文字外，甚至遊戲畫面都轉為中文，加上國語配音，就好似玩中文RPG一樣！&#13;<br> 另一隻N64嘅生招牌《瑪利奧64》，冇咗以往多邊形構成圖像嘅效果，比較圓滑，流暢度與N64接近。記得以前拎住攻略都爆唔到機，又唔清楚故事發展，呢次跟足指示，攞星星，打大佬，要過版就容易得多。</fontstyle></spanclass></p><p><spanclass><fontstyle>20款遊戲陸續出  &#13;<br> 呢次DreamStore將呢部神遊機帶到香港，跟機包括兩隻完全版及三隻試玩版遊戲，完全版遊戲為《薩爾達傳說64》同《瑪利奧醫生》，試玩版就有《瑪利奧64》、《星際火狐》同《水上摩托》，五隻遊戲係首批隨機發售嘅遊戲，一套賣$680，不過因為香港暫未有下載遊戲嘅專線，要購買新遊戲需要將神遊卡寄回內地，需時4至5日，每隻遊戲連郵費$60。嚟緊更會有超過20隻遊戲推出，當中包括《瑪利奧派對》及《薩爾達傳說：姆莎拉之面具》等，無論係咪任天堂Fans都唔可以放過重溫經典遊戲嘅機會。</fontstyle></spanclass></p></body></html>