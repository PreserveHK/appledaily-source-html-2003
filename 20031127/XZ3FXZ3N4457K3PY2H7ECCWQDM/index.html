<html><header><meta charset="utf-8"><title>學識波鞋街術語有着數</title></header><body><h1>學識波鞋街術語有着數</h1><p>好耐冇見潮界金牌經紀人大隻標，自從佢泊到碼頭後，經常要為老闆港日兩邊走，好不忙碌。不過佢公餘亦不忘進修，最近佢就學習香港波鞋界術語。佢話學識行內術語，去「花街」買鞋亦冇咁易被呃，同波鞋街啲隱形富豪級老闆交談時亦可更加親切。要學波鞋術語，首先要背熟啲鞋Size點講，因為Sales最容易喺Size出蠱惑，如果學識Size術語，有乜唔妥就可即場踢爆。波鞋街Size術語，凡1稱為丁、2稱為元、3稱為王、4稱為叉、5稱為仔、6稱為共、7稱為也、8稱為分、9稱為尤、10稱為平，半號碼稱為仔。尺碼唔叫Size，而稱為孖二、冇Size就叫「M孖二」。例如存貨冇9號半，Sales就會同自己人講「M尤仔」。如果Sales話呢個客「腌四」，即係呢個客好煩，「星四」就即係Sales個朋友。大隻標話波鞋術語太多，有排都學唔完。如果想去花園街做，要有心理準備。&#13;<br>&#13;<br>主持人：大食Jack&#13;<br>八卦熱報：<ahref>tai_sick_jack@yahoo.com.hk</ahref></p></body></html>