<html><header><meta charset="utf-8"><title>張玉珊瘦身大生意</title></header><body><h1>張玉珊瘦身大生意</h1><p>「任何事情，即使結果是多麼一面倒，總會有三分一人選擇相反的一面，……好似問答比賽，無論答案A幾咁明顯，總有大概三分一人揀B」，大部份企業老闆，面對「沙士」令生意額大跌時，都只會等困難過去。28歲成為上市公司主席的張玉珊則由那「三分一」的異數出發，逐一令客人重返修身堂。可能就只有毫無生意經驗的女性，才會將這些生活小智慧，運用在生意上。&#13;<br> 15歲藉拍廣告晉身娛樂圈，20歲受唱片公司BMG賞識而踏足歌壇，之後拍電影及電視劇。張玉珊從沒有做生意的經驗，在偶然機會下涉足瘦身產品生意，便創立了修身堂（8200）。「用咗5年時間喺娛樂圈，但不會覺得可惜，5年時間都無乜特別鍾意的作品，或者我在娛圈發展的緣份不夠。」張玉珊就這樣輕描淡寫，總結其銀色旅途。<br> &#13;<br> <spanclass>口袋有兩百才投資一百 &#13;<br> 藝人搞生意的例子很多，但失敗的卻不少。張玉珊從前輩的經驗明白到「力不到不為財」，「娛樂圈人又拍戲又做生意，好快就會俾人呃晒。若果自己唔24小時跟住，只係交畀人做，好快就會拆夥」，所以未等生意上軌道，張玉珊已退出娛樂圈全身投入。此外，瘦身生意很快有錢賺，令她更義無反顧。&#13;<br> 25歲便創業，她說，起初連員工都懷疑她的能力，「佢哋首先會覺得你係拍戲嘅，識得做乜嘢。」她形容自己頗為執着，經常堅持自己的看法，只選擇性採納員工意見，但會解釋不採納的原因。雖然如此，但張玉珊認為自己的商業生涯暫未有重大錯誤，「做任何決定我都會計啱數，即使輸，只輸好少，口袋要有200元，才會投資100元」。這是因為她家教頗嚴，令她做事不急進。</spanclass></p><p><spanclass>中環智慧毋懼911事件 &#13;<br> 不過，張玉珊也曾懷疑過自己的決定是否有錯，「公司擴充中環分店時正值911事件，當時3個月開2間舖，孭貴租，我問自己係咪計漏數。911第二日，我喺中環街道企咗幾個鐘頭，呆望行人，發現男人個個都好似生意失敗咁樣，但係啲女人仍然神采飛揚，行過名店雖然唔買嘢，但仍會企喺度望，當時我有番信心，相信佢哋好短時間就會入番去買嘢。」&#13;<br> 張玉珊說：「無論私人公司抑或上市公司，我經營修身堂只為賺錢，能夠賺錢已是對小股東的交代。」&#13;<br> 本報記者</spanclass></p></body></html>