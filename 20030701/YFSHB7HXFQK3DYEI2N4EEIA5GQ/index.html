<html><header><meta charset="utf-8"><title>不值好DJ紛劈炮<br>馮仁昭四圍超：張敏儀撐陳海琪鬧港台</title></header><body><h1>不值好DJ紛劈炮<br>馮仁昭四圍超：張敏儀撐陳海琪鬧港台</h1><p>前廣播處處長張敏儀（大姐）早幾晚為韋家晴（即係無綫高層陳志雲）最後一晚嘅《男人之家》節目做嘉賓，雖然大姐離開廣播處多年，但係佢對電台嘅一舉一動依然好留意。&#13;<br> 大姐知道陳海琪同韋家晴因為唔滿意一台台長周偉材而離職，佢覺得港台走寶，於是主動同韋家晴講：「我知道你喺電台獲得嘅支持唔夠，以前有好多好嘅DJ好似陳海琪咁，都係因為支持唔夠而離職，不過，你再諗諗啦！」後來大姐重索性叫港台再搵海琪返嚟同韋家晴一齊做節目，又當面同在場嘅助理廣播（電台）處長邵盧善反映意見。<br> &#13;<br> <spanclass>彈港台口號唔掂 &#13;<br> 不過最搞笑係大姐做節目嗰陣，毫不留情咁批評一台最新嘅口號「七月有才氣」，話簡直不知所謂，如果佢重係處長嘅話，一定唔容許呢句口號出街，但係一台台長周偉材唔識死反駁大姐，激到大姐死死吓，做完節目之後，大姐當住全世界人鬧足周偉材十五分鐘。周偉材咁撐呢句口號，唔知係咪同佢自己個名有個「材」字，喺度搞個人主義有關呢？<br> &#13;<br> <spanclass>Twins唔會爭仔 &#13;<br> 組合Twins噚日接受商台訪問時話：「最近做緊套廣播劇《落雨路》，講我哋鍾意咗同一個男仔，但現實生活中，一定唔會發生呢件事，因為大家鍾意嘅類型都唔一樣，追求嘅嘢又唔同。」早排鍾欣桐睇豪宅，唔知佢揀男友係咪都要有錢呢？佢話：「唔係，我要嘅嘢好簡單，鍾意就得。」</spanclass></spanclass></p><p><spanclass>唐寧曬到花晒 &#13;<br> 唐寧、葉蘊儀噚日喺西貢拍攝新片《夏之戀》。唐寧拍咗成日戲，佢話自己都曬黑咗好多，唐寧重話：「我塊面好易白番，但個身就好難。」而葉蘊儀同演員吳銘鋒喺戲入面會發展一段忘年戀。問葉蘊儀現實生活中有冇試過忘年戀？佢話：「未試過，不過我唔會介意。」<br> &#13;<br> <spanclass>恭碩良以歌會友一腳踢 &#13;<br> 有一段時間冇出碟嘅恭碩良（Jun）上個禮拜六應now.com.hk嘅邀請，出席《音樂第三現場》音樂會，Jun一人包辦咗主唱、彈結他同打鼓，去捧場嘅則包括有蘇永康、at17、同埋MiniCookies嘅Kary等等。呢個演唱會純粹以歌會友，所以演唱會製作用咗好多音樂元素，包括澳洲土著用嘅古老樂器Didgeridoo同埋印度樂器Sitar等。<br> &#13;<br> <spanclass>Edison機場玩變臉 &#13;<br> 噚日陳冠希（Edison）、鍾欣桐（阿嬌）同埋鄭伊健喺新加坡返香港，伊健帶頭喺閘口出嚟，Edison與阿嬌呢一對緋聞男女亦緊隨其後，不過佢哋就喺唔同閘口出嚟，Edison一出嚟就口黑面黑，問佢乜嘢事，佢話：「喺機場唔想講嘢。」之不過，喺佢見到fans之後又無事喎！</spanclass></spanclass></spanclass></p><p><spanclass>黎姿《黑夜彩虹》死得抵 &#13;<br> 無綫上個禮拜劇集嘅收視大部份都有升冇跌，劇集《黑夜彩虹》平均收視有三十一點（約二百萬觀眾），比起對上一個禮拜升咗一點，而周六嘅大結局，最高收視重有四十點（約二百五十九萬觀眾），平均收視則係三十八點（二百四十六萬觀眾）。第一次飾演奸角嘅黎姿，雖然最終都要死，但都算死得有價值，至少可以為劇集帶嚟高收視。</spanclass></p></body></html>