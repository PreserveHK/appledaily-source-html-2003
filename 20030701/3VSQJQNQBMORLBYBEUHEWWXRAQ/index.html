<html><header><meta charset="utf-8"><title>金管局彈弓手？ - 左丁山</title></header><body><h1>金管局彈弓手？ - 左丁山</h1><p>呢日碰到曹仁超，問佢聽番嚟啲料真唔真？佢話：「係呀，消息話先收番二十蚊去銷毀，其他稍後收回。」曹仁超喺《信報》專欄透露，劉金寶簽名嘅中銀鈔票會陸續收回，先由二十蚊開始，至於和廣北簽名嘅中銀鈔票，當然會火速印刷推出市面啦。既然如此，左丁山會睇真啲銀紙，有劉金寶簽名嘅話，收埋先。&#13;<br>金管局負責印銀紙，如果香港流通鈔票之上，有一位貪污嫌疑犯嘅簽名，中銀與金管局都會好尷尬。金管局同中銀香港非常合拍，以極速時間批准和廣北出任行政總裁，李國寶火滾亦無符。當然李國寶唔係眼紅，而係覺得金管局唔公道，本地銀行高層就任，金管局往往審批一頭半個月，經過廉署及警方查核，冇理由和廣北可以「極速」搞掂啫，對本地銀行都要有同樣效率至得㗎。</p><p>馬時亨局長根據金管局紀錄，話過去一年曾處理三十六宗要求快速審批嘅個案，七宗於一日內批出，一宗兩日批出，九宗三日批出，四宗四日批出，共二十一宗，即係剩低嘅十五宗如常批出。金管局強調數字正確無誤，但又唔肯講詳情，實在唔夠清晰。就算唔講名字，可唔可以講理由呀？例如為甚麼一日？為甚麼四日？講晒理由出嚟，本地銀行以後就知道可唔可以援引先例，照辦煮碗。金管局唔肯講，以後你玩彈弓手，邊個會知？李國寶要求睇上述個案，不無道理。</p></body></html>