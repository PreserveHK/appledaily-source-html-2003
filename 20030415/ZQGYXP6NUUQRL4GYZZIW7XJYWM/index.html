<html><header><meta charset="utf-8"><title>數碼影音：升級減價捲土重來<br>SONYCDMavica靚相即燒落碟</title></header><body><h1>數碼影音：升級減價捲土重來<br>SONYCDMavica靚相即燒落碟</h1><p>SONY多年前打破慣例，騎呢到推出以3.5"磁碟作儲存媒體嘅第一代Mavica，之後再發展到以8cmCD-R替代磁碟，可惜當時兩者售價均超過七千多元，實在難以普及。今番新款Mavica捲土重來，除保留燒碟儲相特色外，當然少不免提升機能及降價，令人驚喜係加入唔少專業級操控在內㖭。&#13;<br>&#13;<br>記者、攝影：徐影龍　ImageGirl：小蕙</p><p>SONYMVC-CD500Profile：&#13;<br> 感光元件：500萬像素HADCCD&#13;<br> 變焦：3×光學加4×數碼&#13;<br> ISO：Auto?100?200?400?&#13;<br> 拍攝模式：光圈?快門先決、全手動&#13;<br> 屏幕：2.5"LCD&#13;<br> 體積：138.5×95.7×103.1mm&#13;<br> 重量：514g&#13;<br> &#13;<br> 全新的CDMavica正式型號名為MVC-CD500，外形跟上年推出嘅MVC-CD400及CD250幾乎一模一樣，不過由黑、銀兩色配搭改為全黑機身，畀人感覺專業得多。</p><p><spanclass><fontstyle>迷你CD儲存勁慳錢  &#13;<br> 最大特色嘅內置燒碟功能依然保留，所有數碼相或短片均可即時燒錄至8cmCD-R/RW內，以一隻迷你CD-RW容量156MB計，足可儲存1,284張VGA解像度相片（640×480），短片記錄時間更達89分鐘（160×112），相當之長氣，每隻迷你CD-RW只約賣$10，比一張容量更少嘅128MB記憶卡平均價$400，實用慳錢得多，影完相成隻碟送畀人都唔肉赤。當CDMavica以USB接駁至電腦後，更搖身一變成一部外置式燒碟機，所有多媒體檔案及資料均可抄至機內嘅迷你CD，可謂有效用盡燒碟功能。</fontstyle></spanclass></p><p><spanclass><fontstyle>有齊中價機能  &#13;<br> 新一代CDMavica走進階用家路線，感光元件由舊型號嘅四百萬提升至五百萬像素，相片最高解像度達到2,592×1,944，足夠列印A4尺寸高解像度相片，由普通用家到商業用途都好啱。配備高級蔡司Vario-Sonnar鏡頭，可達F2.0之特大光圈，不過光學變焦只得標準嘅三倍，未算突出。值得一提係特大2.5"LCD，數碼相機中極罕見，對影相及預覽都好有用，特別在屏幕設有一道「天窗」，可借助陽光照亮屏幕，一樣睇得咁清楚，慳番唔少LCD嘅秏電量。</fontstyle></spanclass></p><p><spanclass><fontstyle>爽快操控感  &#13;<br> 就算有眾多拍攝模式，按掣分布都設計得好好，直覺式操作令人易上手，而且JogDail令各項模式轉換及數值調校非常方便，拎部機上手感覺夠爽快。進階拍攝功能亦係CDMavica賣點之一，除光圈?快門先決外，重有專業機先有嘅全手動模式，配合F2.0特大光圈的話，可隨意變換景深及現場光效果，啱晒進階用家。配件支援方面亦好充足，包括設有閃燈熱靴同腳架插位，而且重具有光束對焦系統，就算室內較暗環境都應付到。</fontstyle></spanclass></p><p><spanclass><fontstyle>試機後評：成也燒碟，敗也燒碟  &#13;<br> 坦白講，今次CDMavica畀筆者頗大驚喜，所有進階功能如全手動、閃燈熱靴都好吸引，最正係2.5"特大LCD及拍住富士S602嘅爽快操作感，賣五千幾蚊尚算公道，絕對有足夠入貨嘅理由。可惜「成也燒碟，敗也燒碟」，本來燒碟屬絕世好橋，不過搵勻成部CDMavica都冇記憶卡插槽，即係齋燒碟冇得揀，任你燒錄速度幾快，點都唔及傳統記憶卡。對於經常「影急相」嘅筆者相當不便，若可以企定定慢慢影，CDMavica的確係唔錯嘅選擇。&#13;<br> &#13;<br> SONYHK&#13;<br> 查詢電話：23452966</fontstyle></spanclass></p></body></html>