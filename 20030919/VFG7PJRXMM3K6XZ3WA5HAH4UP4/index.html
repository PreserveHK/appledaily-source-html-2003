<html><header><meta charset="utf-8"><title>701收料站：信利交投疏難玩</title></header><body><h1>701收料站：信利交投疏難玩</h1><p>記得四五個月之前，經紀陳曾品題過信利國際（732），話可以憧憬業績正斗，當時信利股價約為2.90元，但隻股街貨唔多成交極疏，買賣不易，故此小初冇乜再理。&#13;<br> 點知噚日望一望，原來股價已經上咗去4.80元，係一年高位，真係走晒雞。&#13;<br> 經紀陳話，雖然信利業績對辦，股價又確係升咗唔小，但可惜成交量仍然唔夠大，交投太疏始終係炒股大忌。&#13;<br> 信利上個月公布截至今年6月底止中期業績，純利有成5840萬元，比去年同期升27%，兼夾有7仙息派，可以見得人。&#13;<br> 經紀陳話，眾所周知，信利街貨由一位大戶坐晒咁滯，呢位仁兄一日唔沽貨，芬佬一日都唔敢掂，呢個亦係隻股未能成大器嘅主因，小初不妨問吓佢要乜價先至肯割愛？小初心諗，經紀陳實在太睇得起小弟啦。&#13;<br> 另外，早幾日提過友利控股（419）批股，今次就輪到個仔天地數碼（500）批股，聽講好似話今日會停牌，下周一先復牌。&#13;<br> 慕容小初</p></body></html>