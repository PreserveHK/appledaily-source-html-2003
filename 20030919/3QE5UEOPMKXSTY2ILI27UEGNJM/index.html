<html><header><meta charset="utf-8"><title>股壇瀏覽器：中資股可能有排跌</title></header><body><h1>股壇瀏覽器：中資股可能有排跌</h1><p>美國東岸預期在周末前受破壞力極大的颶風吹襲，阿虎唔知會否令美股周五停市，但港股好似預咗美股有人會在周四出貨等打風咁款，恒指噚日先行回吐，一度跌破11000關口，收報11069，跌70點。期指造得更淡，收報11005，大幅低水64點。&#13;<br> 黑客話，大市調整，唔止因為驚美股回吐，亦因為有部份中資資金要回流國內。外滙管理局同埋人行已四出查數，睇吓銀行有無違規售滙同貸款，此舉點都會令內地銀行收緊借貸，以及抽走部份資金回國做靚盤數。噚日國企股同中資股好多都跌到阿媽唔認得，中石化（386）同中石油（857）分別下挫6.4%及4%。最近外資已分階段減持中資股，現時連中資都要流走，真係唔知中資股要跌到乜嘢水平才有承接力？<br> &#13;<br> <spanclass>美元轉強　不利思捷 &#13;<br> 思捷（330）上市十周年，市場預咗公司會有特別派送，不過噚日仍遭拋售，跌3.44%，收21.05元。收市後，公司宣布全年業績賺12億元，派末期息0.325元及特別股息0.30元，合共0.625元，總算不負眾望。不過計埋中期派息0.075元，全年派息0.70元，股息率只不過係3.325%，唔算好吸引。&#13;<br> Cookie話，思捷過去一年股價升咗成倍，其實已偏高，後市重要睇第二大股東摩根大通會否減持，而且美元開始轉強，即係話思捷歐洲業務好難再受惠歐元上升，此乃思捷一大隱憂。&#13;<br> ｅ莉莎噚日問阿虎有冇玩開泰山控股（1192），如果冇就咪手多，至於乜嘢事佢就唔肯講，不過睇隻股技術走勢就有轉弱迹象，在0.32元水平好似托得好辛苦。&#13;<br> 阿　虎</spanclass></p></body></html>