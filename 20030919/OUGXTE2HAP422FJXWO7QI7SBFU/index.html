<html><header><meta charset="utf-8"><title>新車速報：<br>新版富士LegacyB42.0GT內外大變身</title></header><body><h1>新車速報：<br>新版富士LegacyB42.0GT內外大變身</h1><p>向來以AWD高性能房跑車作賣點嘅富士Legacy車系，香港代理剛運嚟全新LegacyB42.0GT型號，不僅外形較同級一眾日本車款，要來得俊朗富活力感，細微處更展露有歐洲車風範，匹配一台全新2.0公升水平對向Turbo偈及Close-ratio嘅5前速半自動波箱，響強化嘅底盤結構下，演繹出一份驍悍跑車風味呢！&#13;<br>&#13;<br>記者、攝影：陳偉林&#13;<br>逢星期一至日出版</p><p><spanclass><fontstyle>外形剛強帶歐洲車個性  &#13;<br> 新車線條簡潔流暢之餘，新設計嘅鬼面罩，匹配上一對炯炯有神嘅Xenon大燈，還有大型氣霸連霧燈配搭，重有加添上方向指揮燈嘅門邊電鏡作組合，早已烘托出一份堅毅不屈嘅豪情；而新一代Legacy改換上簡潔車尾配搭，更能予人體驗有多一份歐洲車氣息呢！</fontstyle></spanclass></p><p><br> &#13;<br> <spanclass><fontstyle>強化引擎底盤　演繹出眾  &#13;<br> 新車尺碼明顯擴闊，惟車重卻跟舊有型號相若，全有賴頭冚用上鋁合金製造外，車尾廂更用上大量塑膠物料鑄造，可有助減磅之餘，廠方為強化底盤結構，前後還裝有鋁合金搖臂，加上一台水平對向缸體高度更下調22mm，以強化低重心嘅效果。新Legacy放棄原有雙Turbo配搭，改換上鈦金屬製嘅單一渦輪組合，既耐高溫又輕巧，匹配上引擎內裝雙AVCS系統同VVT設計，令扭力峯值響2400rpm低轉下發揮至極點，新車既有動態一面，而高速疾走下亦見步履穩紮兼且循迹性高㗎！</fontstyle></spanclass></p><p><br> &#13;<br> <spanclass><fontstyle>設備講究　非比尋常  &#13;<br> 除造型一新耳目外，座艙鋪排亦可謂屬革新設計，以雙色絲絨料配襯嘅兩排座席，響鍍鉻面板跟黑色真皮鑲嵌下，望落既High-tech又烘托出一份跑意，最教人驚喜會係一套原廠高級CD連MD音響，重有恒溫冷氣同雙安全氣袋組合㖭！</fontstyle></spanclass></p><p><spanclass><fontstyle>記者試後評語：性能出眾循迹性強  &#13;<br> 新車賣相吸引富跑意之餘，重別有一番歐洲車氣息；改用回單Turbo跟水平對向2.0公升偈組合，加速表現線性又強悍，跟引擎內附DualAVCS及VVT結構有一定關係。再者，將引擎位置下調22mm，有助提升低重心要求，令快跑時亦有出眾循迹感。</fontstyle></spanclass></p><p><spanclass><fontstyle>富士LegacyB42.0GT  &#13;<br> 引擎：1994cc水平對向四汽缸DOHCTurbo&#13;<br> 馬力：260ps/6000rpm&#13;<br> 扭力：35.0kgm/2400rpm&#13;<br> 傳動：5前速半自動波，恒式四驅&#13;<br> 懸掛：（前）麥花臣支柱（後）多連桿&#13;<br> 制動：（前）透氣碟（後）透氣碟（ABS）&#13;<br> 輪胎：215/45R17BridgestonePotenzaRE050A&#13;<br> 尺碼：4635×1730×1425mm&#13;<br> 軸距：2670mm；車重：1440kg&#13;<br> 平均耗油：13.0km/L&#13;<br> 新車售價：$368,000&#13;<br> 車輛提供：意美汽車（23968380）</fontstyle></spanclass></p></body></html>