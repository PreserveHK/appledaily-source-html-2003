<html><header><meta charset="utf-8"><title>數碼影音：<br>手槍形MPEG4攝錄機狂影2.5小時</title></header><body><h1>數碼影音：<br>手槍形MPEG4攝錄機狂影2.5小時</h1><p>SANYO推出數碼相機唔算頻密，不過每次都會成為話題作，呢次推出一部外形同功能都同樣咁獨特嘅XactiVPC-C1，係全球首部數碼相機可以攝錄到VGA解像度嘅MPEG4影片，機身更配上扭擰鏡頭，拎喺手就好似揸住槍咁有型有款，絕對係今年壓軸型爆首選！&#13;<br>記者：許福合&#13;<br>攝影：林栢鈞&#13;<br>ImageGirl：Ana</p><p>第一次見到C1就覺得好似一把手槍，尤其鏡頭部份，同槍嘴真係似到十足十，真係可以假亂真，除咗外形相似，用起上嚟都有啲開槍Feel，因為快門設喺鏡頭尾部，拎着影相就好似開槍咁有型，而LCD更可以揭起上下360°扭擰，任何角度都可照影，又可以玩埋自拍，淨係外表都可以攞到唔少分！&#13;<br> C1定位本身就完全唔同，最勁係突破性使用咗MPEG4作為影片格式，最高可以30FPS拍到VGA解像度影片，與其他DC相比，畫面質素同細緻度都高得多。同時，因為MPEG4擁有較高壓縮比率，攝錄時間都長得多，以一張1GBSD卡為例，錄埋聲就可以拍足一個鐘！若以320×240攝錄，更可錄到2個半鐘，夠晒長氣！</p><p>&#13;<br> &#13;<br> &#13;<br> &#13;<br> &#13;<br> &#13;<br> <spanclass><fontstyle>左拍照右攝錄  &#13;<br> C1重有一招撒手鐧，當拍攝動態影片途中，仍然可以使用數碼相機嘅功能，即時拍下靜態相片，變成動靜畫面都可以同時兼顧，而且相片質素一啲都唔弱，更可以用盡300萬像素機能，令到相片最高解像度達2,048×1,536，即使最高檔嘅數碼攝錄機，呢方面都比唔上C1！就因為呢個拍攝特點，快門按鈕都有個特別設計，左鍵係相機快門，而右邊就用嚟攝錄影片，習慣咗冇咁易搞亂，設計頗為親切，都算幾好用，算係活用動畫拍攝同拍攝相片功能。加埋機身依手形設計，基本上用一隻手指公就可以全面操控，無論手感到反應速度都有唔錯水準。用家喺兩者間轉換都唔會太麻煩。</fontstyle></spanclass></p><p><spanclass><fontstyle>5.8倍光學變焦  &#13;<br> C1使用槍管形鏡頭，除咗令到外形更特別之外，都有實質上需要，可以提供到5.8倍光學變焦，相當於38~220mm，遠攝能力特別強，若重覺得唔夠用，可以開埋數碼變焦，計落變焦能力可以高達60倍，取景拍攝都特別靈活。功能方面，主要係儍瓜機設計，全程自動化，不過都使用咗5點對焦系統，準確度唔錯，速度與同級DC差唔多，未算突出。另外當然唔少得場景輔助模式，C1共設有運動、人像、風景、夜攝及室內5種，即使對攝影無乜認識，亦可操控自如。</fontstyle></spanclass></p><p><spanclass><fontstyle>新機試影  &#13;<br> 從相片中可見，即使用ISO100，雜訊控制仍只算一般，不過顏色夠晒鮮豔！至於影片質素就確實比一般DC都好，順暢兼冇甩格，同睇VCD差唔多。&#13;<br> &#13;<br> 抵讚：開機速度快，拍得MPEG4只要用Quicktime即可重播，夠方便。&#13;<br> 要彈：SD卡槽蓋設計欠佳，要合上比較麻煩。&#13;<br> </fontstyle></spanclass></p><p><spanclass><fontstyle>Profile  &#13;<br> 感光元件：334萬像素CCD&#13;<br> ISO：50/100/200/400&#13;<br> 光學變焦：5.8倍&#13;<br> 光圈：F3.5~3.7&#13;<br> 記憶卡：SD卡&#13;<br> 電源：鋰電池&#13;<br> 體積：69×34×108mm&#13;<br> 重量：155g&#13;<br> 約$4,000&#13;<br> &#13;<br> SANYO&#13;<br> 服務熱線：21936528</fontstyle></spanclass></p></body></html>