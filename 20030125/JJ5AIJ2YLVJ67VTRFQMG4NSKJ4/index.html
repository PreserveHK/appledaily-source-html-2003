<html><header><meta charset="utf-8"><title>新蒲崗<br>歎蛋撻擦羊肉天光食到天黑</title></header><body><h1>新蒲崗<br>歎蛋撻擦羊肉天光食到天黑</h1><p>新蒲崗，白晝靜得可以，但愈夜愈熱鬧。&#13;<br>孤單一人，走到新蒲崗廣場閒逛，再往老牌冰室叫了件蛋撻和咖啡，坐上一天半日，幸而老闆並沒有施以白眼。晚一點，約了大夥兒柴娃娃開開心心食羊肉，食飽酒癮發，再到酒吧買醉兼唱K，還是不想回家，打晚通宵桌球，又如何？&#13;<br>記者：陳漢榮&#13;<br>攝影：彭自維&#13;<br>&#13;<br>&#13;<br><center><spanclass><fontstyle>老舖有幾老？</fontstyle></spanclass></center></p><p><spanclass><fontstyle>早餐至旺場  &#13;<br> <spanclass><fontstyle>兩代經營老牌冰室  &#13;<br> 老闆姓羅，子承父業，人靜，少說話，彷彿與冰室融為一體：「多數做老街坊生意，夥計同客人好熟絡，大家已經係老朋友，班熟客就係貪呢度夠靜，唔似得其他茶餐廳咁，人流複雜，嘈喧巴閉。」新昌很有性格，堅持不賣炒粉麵飯：「42年前，老爹決定做食肆，有客做客，冇客自己吔！冇諗過愈做愈旺，旺到根本做唔切，都係簡簡單單淨賣咖啡奶茶、蛋撻麵包算嘞！」望着老舖，一桌一椅皆有感情在，羅生抽着煙，笑笑口說：「生意夠做就算，做人要知足。」</fontstyle></spanclass></fontstyle></spanclass></p><p><spanclass><fontstyle>麵包日賣700個  &#13;<br> 女士們見到就怕的鮮牛油，羅先生卻說：「菠蘿油，乜油物油，梗要夾塊鮮牛油至好味，怕肥咪食，怨自己無口福囉。」豬仔包、提子包、香腸包、火腿蛋包……每日新鮮出爐，絕無隔夜貨，他自豪地說：「麵包之嘛，梗要新鮮，咁就一定好食。」。每個$2至$3。</fontstyle></spanclass></p><p><spanclass><fontstyle>蛋撻日賣600個  &#13;<br> $3一件蛋撻與$9一杯咖啡奶茶，從來是絕配：「蛋撻好好賣，好多人預訂，有人重專登揸車嚟買。」問有何沖茶秘訣，老夥計余伯伯答：「絲襪咖啡茶用最好的黑白奶嚟沖，唔用隔夜茶渣，又香又滑。」</fontstyle></spanclass></p><p><spanclass><fontstyle>20年熟客食出感情  &#13;<br> 我幫襯足20年，每日唔食件出爐蛋撻，梗係唔知點咁。</fontstyle></spanclass></p><p>店名：新昌茶餐廳&#13;<br> 電話：23215347&#13;<br> 地址：新蒲崗爵祿街58號地下&#13;<br> 營業時間：上午六時至晚上七時</p><p><spanclass><fontstyle>寒夜客食場  &#13;<br> <spanclass><fontstyle>羊癡賣羊羊肉專門店  &#13;<br> 老闆五十有九，喜歡別人喚他「螺仔」，專賣東山羊：「鍾意食乜就賣乜，我係羊癡，可以話畀你聽，食東山嶺嫩草大的羊仔最和味，肉嫩兼唔羶。」螺仔有專人由大陸運羊來港，每日不過四五隻，吃到的保證是新鮮貨：「一羊四食，由頭至尾食晒落肚，唔好嘥料。大班朋友圍埋食羊，烚吓烚吓，飲吓啤酒，氣氛好、味道好，咁先至係真正嘅『和味』嘛！」</fontstyle></spanclass></fontstyle></spanclass></p><p><spanclass><fontstyle>螺仔教你由頭食到尾&#13;<br> 東山羊套餐$250  &#13;<br> <spanclass><fontstyle>羊頭腳湯  &#13;<br> 羊頭羊腳等剩餘物也不浪費，以天麻、黨參、杞子、淮山等藥材熬成湯，一口暖遍全身。</fontstyle></spanclass></fontstyle></spanclass></p><p><spanclass><fontstyle>椒鹽羊排  &#13;<br> 羊排是名副其實的「排」，少肉，椒鹽煮，佐酒一流。</fontstyle></spanclass></p><p><spanclass><fontstyle>白灼羊腩  &#13;<br> 腩肉最嫩滑，用十多種藥材熬成的白滷水白灼，一熟即起，不羶。</fontstyle></spanclass></p><p><spanclass><fontstyle>燒燜羊腩煲  &#13;<br> 斬件羊腿，用柱侯醬燜至少30分鐘，肉固然好吃，但羊腿骨髓才是精華所在。</fontstyle></spanclass></p><p><spanclass><fontstyle>混醬辟羶  &#13;<br> 辟羶醬料有香辣的蒜茸沙薑醬，還有酸辣的蒜茸辣醋醬。</fontstyle></spanclass></p><p><spanclass><fontstyle>食客有嘢講  &#13;<br> 至愛白灼羊腩，啖啖嫩肉，無吹水，食完成身暖晒。</fontstyle></spanclass></p><p>店名：和味館&#13;<br> 電話：23206920&#13;<br> 地址：新蒲崗彩虹道72號地下&#13;<br> 營業時間：晚上六時至凌晨四時</p></body></html>