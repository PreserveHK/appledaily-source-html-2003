<html><header><meta charset="utf-8"><title>年初四不宜開工 - 左丁山</title></header><body><h1>年初四不宜開工 - 左丁山</h1><p>讀者要求左丁山講吓研易學會會長傅沛基先生嘅羊年流年預測，卒之得到梁玳寧女士幫忙，搵到些少料。&#13;<br>傅會長首先聲明：「羊年正月初四（二月四日），絕對不宜開工！」佢話近幾年嘅年初四皆不宜開工，偏偏政府一定要喺新年假期後第一日（年初四）就開工，於是市面「死晒」！傅會長話赤鱲角機場啟用之日係「四離日」，新舊難以銜接，結果倒瀉籮蟹。傅會長話四立（立春、立夏、立秋、立冬）、二至（冬至、夏至）、二分（春分、秋分）之前一日，一定係「四離四絕」日，謹記大事勿用。今年立春日在年初四，上午九時上班，仍屬於立春之前，故此要避開。</p><p>之不過，打工仔有乜辦法唔準時返工喎，博炒乎？傅會長提供嘅方法係：「自行在年初二早上九時半後至十一時前返辦事處用水抹枱，或寫字、開電腦，以示開工。即使不能年初二早返回公司，也在家動筆、開電腦，寫吓一年大計，以示開工。」&#13;<br> 左丁山有得揀，自由度大啲，就係聽傅會長講，正月年初五上午九時半至十時許開工，各位年初四唔好搵我談公事！中國人民放好多日假，正月初八返工，是日為吉日，中國人是幸福的，羊年運勢大好！香港在春季（二月四日後）會出現小陽春，端午節後（陽曆六月四日），又要擔心，始終要等猴年（二○○四）二月四日後才會轉旺。</p></body></html>