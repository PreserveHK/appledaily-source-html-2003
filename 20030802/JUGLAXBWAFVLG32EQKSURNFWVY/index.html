<html><header><meta charset="utf-8"><title>新車速報：<br>意大利悍將愛快147GTA</title></header><body><h1>新車速報：<br>意大利悍將愛快147GTA</h1><p>過往，香港主流派嘅車款，均以四門三廂式為大前提，惟近年港人口味有變，就連高性能房跑車一類，亦再不局限於原有框框；唔單止造型，連帶品牌方面，香港車迷亦開始接受一些另類車款，當中滲透着意大利拉丁氣息嘅愛快，繼早前代理運嚟156GTA高性能版本之後，另一部走靈敏矯捷路線嘅147GTA亦新近抵港。新車跟前者同樣以一台3.2公升V6偈作主打，惟靈巧嘅外形更切合香港路面情況，加上唔到37萬嘅車價，酷愛拉丁驍悍跑車血統嘅車迷，今勻又有一個好選擇喇！&#13;<br>&#13;<br>記者、攝影：陳偉林</p><p><spanclass><fontstyle>跟寶馬廝殺歷歷在目  &#13;<br> 外形別樹一幟、極具個性嘅愛快147車系，自推出以來獲獎無數，然而車迷印象至深刻，莫過於去年一場澳門東望洋房車賽，兩名意大利車手駕駛147，跟寶馬車隊320i廝殺嘅場面，至今仍令筆者歷歷在目，以一隊未曾踏足過濠江賽道嘅車隊，能夠有此佳績，足見部車亦有一定實力。而目下呢款147GTA，全車加有專用包圍，匹配四輪17吋合金胎軨，還有雙出式尾喉組合，單係賣相經已教人目眩心動啦！</fontstyle></spanclass></p><p><spanclass><fontstyle>外剛內柔設備講究  &#13;<br> 儘管造型幾有霸氣，惟車廂鋪排卻以講究同豪華為大前提，兩排高級皮椅空間闊落又舒適外，前排桶形跑車椅剪裁貼身富承托力，既有獨立頭枕又有中央手枕連雜物匣設計，除表板、波棍的、Racing腳踏屬GTA專用組合外，當然不可或缺會係電窗、電鏡及電天窗鋪排，還有原廠恒溫冷氣跟Bose高級CD音響裝備㖭！</fontstyle></spanclass></p><p><spanclass><fontstyle>3.2公升V6偈同級最強  &#13;<br> 講到新車賣點所在，必然會係改換上一台超班嘅3.2公升V6偈作組合，匹配上6前速Close-Ratio手波，轉檔反應緊湊又見加速凌厲，而特別強化底盤結構，加上高抓着力嘅四輪17吋輪胎，拐彎身手敏捷又見循迹力強，相信內置電子ASR、四輪高效能碟式制動，重有ABS連EBD裝置，亦會係功不可沒㗎！</fontstyle></spanclass></p><p><b> 記者試後簡評</b> &#13;<br> 若然早前你有試過156GTA嘅威力的話，相信呢部147GTA會畀到你有更矯捷加速敏銳嘅直接感，新車造型獨特富霸氣，車廂鋪排卻見講究舒適，可有動靜皆宜兩面睇。</p><p><b> 同級對手比較　奧迪S3</b> &#13;<br> 引擎：1781cc直4DOHCTurbo&#13;<br> 馬力：225ps/5900rpm&#13;<br> 扭力：28.5kgm/2200rpm&#13;<br> 尺碼：4159×1763×1415mm&#13;<br> 軸距：2515mm；車重：1420kg&#13;<br> 0-100公里：6.6秒&#13;<br> 極速：243km/h&#13;<br> 新車售價：$357,600&#13;<br> 查詢：合迪汽車（21538181）&#13;<br> 簡評：一款短小精悍嘅高性能房跑車，匹配恒式Quattro四驅系統，操控容易富安全感。</p><p><b> 愛快147GTA規格</b> &#13;<br> 引擎：3179ccV6DOHC&#13;<br> 馬力：250ps/6200rpm&#13;<br> 扭力：30.6kgm/4800rpm&#13;<br> 傳動：6前速手波，前輪驅動&#13;<br> 懸掛：（前）雙搖臂（後）麥花臣支柱&#13;<br> 制動：（前）透氣碟（後）碟式（ABS）&#13;<br> 輪胎：225/45ZR17BridgestonePotenzaS-02&#13;<br> 尺碼：4213×1764×1412mm&#13;<br> 軸距：2546mm；車重：1360kg&#13;<br> 0-100公里：6.3秒；極速：246km/h&#13;<br> 平均耗油：12.1L/100km&#13;<br> 新車售價：$368,000&#13;<br> 車輛提供：嘉輪汽車（28778788）</p></body></html>