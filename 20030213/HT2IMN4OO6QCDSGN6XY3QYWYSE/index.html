<html><header><meta charset="utf-8"><title>一味窩輪：和黃反彈　Call輪大報復</title></header><body><h1>一味窩輪：和黃反彈　Call輪大報復</h1><p>中東局勢氣氛緩和咗啲，港股有番啲氣。和黃（013）就快喺英國推出3G，開始有人認為反應會唔錯，股價彈升1.30元，升幅2.7%。&#13;<br> 和黃Call輪大報復，威水榜上頭4名就係和黃Call輪，升幅由50%至134%。最勁隻9518，收7.5仙，有8球易手，下周最後交易，行使價49.60元，正股現價略低過行使價，賭呢件末日輪要有心理準備，可能冇得剩。&#13;<br> 博和黃重有得去，揀相關Call輪，正路嘅係9666同9572。9666今年6月夠鐘，現價45仙，溢價5.5%，槓桿率11倍。&#13;<br> 9572喺4月到期，現價50仙，溢價3.4%，槓桿率9.9倍。<br> &#13;<br> <spanclass>炒長實輪揀9671 &#13;<br> 長實（001）升1.45元，升幅比和黃更大，不過啲Call輪槓桿率細過和黃Call輪，所以升幅略小，但其實都唔細。賭長實個勢未盡，揀Call輪，正路對象係9573，隻輪4月中到期，現價54仙，溢價2.3%，槓桿率9.3倍，數據靚，缺點係交投唔活。&#13;<br> 想買賣比較容易，可以揀9671，6月夠鐘，現價41.5仙，溢價5.8%，槓桿率12.1倍。&#13;<br> 個市似乎轉勢向好，就算唔係都唔易大跌，暫時咪同個市對着幹，避開啲Put輪先。&#13;<br> 章盛</spanclass></p></body></html>