<html><header><meta charset="utf-8"><title>一味窩輪：9435彈完料再跌</title></header><body><h1>一味窩輪：9435彈完料再跌</h1><p>港股在02年最後1個交易日，半日市，交投淡靜，17億唔夠，冇乜意外，個市草草收爐，恒指微升48點。&#13;<br> 恒指變化唔大，恒指窩輪升跌亦普遍唔大，成交金額則依然最勁。&#13;<br> 升幅最大嘅係滙豐末日Call輪9404，收2.8仙，升133%，得20萬份易手，金額唔夠5張金牛。下周最後買賣，行使價87.50元，正股（005）做緊85.25元，最後隻輪應該冇得剩。&#13;<br> 升幅阿2嘅係東亞Call輪9191，收2.4仙，升26%，有球幾易手，下月初到期，行使價14元，正股（023）做緊13.35元，隻輪最後亦係飲雪水居多。<br> &#13;<br> <spanclass>9569穩陣過9517 &#13;<br> 升幅阿3嘅係德昌Call輪9435，前日創35.5仙新低，昨日收44仙，升24%，正股（179）收8.55元，升35仙，帶動隻輪。隻輪3月杪到期，溢價去到17.4%，槓桿率19.4倍。隻輪到期之時，正股要上到10元，揸隻輪先至唔使輸，隻輪應該彈完再跌，咪亂嚟。&#13;<br> 長實（001）升1.9%，Call輪9517升17.5%，但隻同類輪9569則喺小量成交下跌25%，收57仙。9517下月夠鐘，溢價8.7%，槓桿率42倍。9569則4月至夠鐘，溢價2.9%，槓桿率8.9倍，呢件穩陣過9517好多。&#13;<br> 章盛</spanclass></p></body></html>