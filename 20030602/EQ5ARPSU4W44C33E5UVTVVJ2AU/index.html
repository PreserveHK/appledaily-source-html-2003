<html><header><meta charset="utf-8"><title>新車速報：<br>萬事得RX-8X-Men特別版極速殺到</title></header><body><h1>新車速報：<br>萬事得RX-8X-Men特別版極速殺到</h1><p>未正式推出，經已教世界各地車壇震撼嘅萬事得RX-8跑車，雖然代理要推遲至今年下半年方會有首批RX-8跑車抵港，惟腦筋靈活嘅獨立汽車入口商，經已運嚟首部新車，兼且重係城中追捧嘅X-Men特別版㖭！雖然新車輸出不過係210匹，惟配備F-1半自動波箱，加上有出眾嘅操控性，會係時下一款有不錯演繹嘅高性能跑車呢！&#13;<br>&#13;<br>記者、攝影：陳偉林　ImageGirl：Elaine</p><p><spanclass><fontstyle>X-Men包裝特別有瞄頭  &#13;<br> 造型圓渾流暢嘅全新萬事得RX-8跑車，為應一套科幻電影嘅要求，而度身訂做出X-Men特別版包裝，既有突出嘅車頭特製入氣柵格，又有專用尾定翼、車尾整流器等配搭，加上一對頗有神氣嘅Xenon大燈同尾燈組合，單係外觀確教人一見難忘。</fontstyle></spanclass></p><p><spanclass><fontstyle>無柱式座艙設計吸引  &#13;<br> 新車不僅外形有賣點，看似雙門布局查實係四門設計嘅RX-8，一個無柱式水滴型座艙構造，空間既闊落重有上落輕盈嘅方便；再者，紮實嘅車架結構，加上由座艙前席一直伸延至後座嘅中央手枕布局，原來重帶出車架高剛性一面㗎！設備除電窗、門邊電鏡外，渾然一體嘅高級CD音響連恒溫冷氣，當然少不了重有六個安全氣袋連充氣簾幕㖭！至於四張幾近獨立設計嘅座椅，重予人十足承托力及妥貼感。</fontstyle></spanclass></p><p><spanclass><fontstyle>RENESIS雙轉子引擎演繹出眾  &#13;<br> 全新萬事得RX-8跑車分有多個型號，而呢款X-Men特別版裝有一台輸出210匹嘅RENESIS雙轉子引擎，以及一套F-1式嘅4前速半自動波箱組合，前、中段有不錯爆炸力之餘，轉檔反應亦見利落直接。最教人欣賞係新車低重心改良，匹配上前輪雙搖臂、後輪多連桿配搭，對地有高抓着力；遺憾此車僅配用16吋胎軨，轉向靈敏度不及LowProfile輪胎外，高速馳騁下亦容易到達極限，尚幸新車有齊電子DSC、四輪碟煞，以及ABS連EBD裝置，表現亦見稱職呢！</fontstyle></spanclass></p><p><spanclass><fontstyle>記者試後簡評  &#13;<br> 新一代RX-8設計前衞有型，重兼容一般高性能跑車鮮有嘅四座位配搭；雖然呢部X-Men特別版只得210匹輸出，惟一套4前速F-1式軚盤+/-半自動波轉檔自然利落，重有唔錯嘅操控及循迹表現。&#13;<br> &#13;<br> <spanclass><fontstyle>靚女Elaine點睇X-Men特別版  &#13;<br> 部車好Cyber好有型，車廂重好闊落舒適，而且每張座椅亦有出眾嘅承托力，最搞笑係原來部車有四度車門㗎！後排乘客上落感覺格外方便又容易呢！</fontstyle></spanclass></fontstyle></spanclass></p><p><b> 萬事得RX-8X-Men</b> &#13;<br> 引擎：654cc×2&#13;<br> 馬力：210ps/7200rpm&#13;<br> 扭力：22.6kgm/5000rpm&#13;<br> 傳動：4前速半自動波，後輪驅動&#13;<br> 懸掛：（前）雙搖臂（後）多連桿&#13;<br> 制動：（前）透氣碟（後）透氣碟（ABS）&#13;<br> 輪胎：225/55R16BridgestonePotenzaRE040&#13;<br> 尺碼：4435×1770×1340mm&#13;<br> 軸距：2700mm；車重：1350kg&#13;<br> 平均耗油：9.0km/L&#13;<br> 新車售價：$399,000&#13;<br> 車輛提供：富利堡汽車（23330747）</p></body></html>