<html><header><meta charset="utf-8"><title>高官扣分三級制 - 陳也</title></header><body><h1>高官扣分三級制 - 陳也</h1><p>屋邨清潔扣分制，學影視署分三級制。第一類包括將滴水地拖插在「三炷香」式晾衣架的住戶，扣三分。第二類包括積存過量垃圾搞臭左鄰右里的，扣五分。第三類是在屋邨吐痰、便溺的，扣七分。兩年內扣滿十六分，取銷戶籍。記者計過，連氣隨地吐三口痰的公屋住客，馬上會被攆走。&#13;<br> 屋邨清潔扣分制雷厲風行，千祈咪虎頭蛇尾。公屋住戶家居唔檢點，就像魯莽駕駛人士，扣夠分就釘牌。「無照」嚴懲違規司機，「無戶」重罰公屋衰人，如果行得通，高官亦應該試行，事關高官問責制已經淪為笑柄。高官辦事不力的話，照三級扣分制執法，平息民憤。三級扣分制包括：高官講大話！這是犯天條的第三級，𢭃得高薪，就得坦蕩蕩做人。講大話誤導公眾，浪費行政資源，就算特首求情讚佢「高尚情操」都無得傾，即時扣七分。&#13;<br> 得閒跟議員食飯品紅但唔得閒睇文件的高官，積極響應「千祈千祈千祈使錢！」的救港呼籲，係咁意扣三分。開口埋口幫老細擦屁股補鑊的大內侍衞，明明由納稅人出糧，但一味包庇老董，今時今日這種服務態度，值得扣佢兩次七分！再加上其人極之樣衰，又唔戴口罩，即時再多扣兩分，十六分扣晒，當場掃地出門！扣分制取代問責制，治政局亂世就要落重藥釘契，不能掉以輕心！</p></body></html>