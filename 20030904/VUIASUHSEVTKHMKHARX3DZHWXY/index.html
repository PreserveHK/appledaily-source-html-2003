<html><header><meta charset="utf-8"><title>地產多聲道：擎天樓高參天大連行家讚歎</title></header><body><h1>地產多聲道：擎天樓高參天大連行家讚歎</h1><p>中港交流愈嚟愈密切，香港發展商不斷北上宣傳，內地發展商亦頻頻來港觀摩。噚日九龍倉招呼嚟自大連嘅行家，睇尖沙嘴擎天半島示範單位。而九倉同佢哋喺大連合作嘅大連時代廣場，總樓面約一百八十三萬方呎。&#13;<br> 大連市房地產開發管理辦公室主任張永林話，今次來港主要係參觀物業用料，同了解吓管理方面嘅運作。佢哋大讚物業用料好，佢重話，大連住宅最高都係五十幾層，香港住宅竟然有八十層高，真係歎為觀止。&#13;<br> 張永林此行重有另一個任務，係為大連七個項目招商，當中八成係普通住宅，其中一個係泉水新區項目，其餘就係商住同高檔住宅。佢話𠵱家有五個集團表示有興趣，分別係大光、威新、榮茂、運盛同招商局。<br> &#13;<br> <spanclass>樓市轉角施永青急報喜 &#13;<br> 中原（香港）八月佣金收入七千五百一十七萬，比七月少咗約五個巴仙，主要係住宅部佣金下跌。不過，中原地產董事總經理黃偉雄喺公司嘅戰報就話，上個月總共有八間分行佣金超過一百萬。香港舖位部B組奪得冠軍，佣金有一百六十四萬一千蚊，第二位係堅尼地道分行嘅一百三十七萬一千蚊；長沙灣及葵涌工業部都榜上有名，排第四，佣金一百二十萬二千蚊。&#13;<br> 另外，由於最近樓市明顯暢旺，集團主席施永青今日會親自開記者招待會，內容會講商舖同豪宅已出現轉角市。唔知最多人關心嘅中小型住宅，幾時至有轉機呢？</spanclass></p><p><spanclass>維景灣畔細單位吃香 &#13;<br> 將軍澳維景灣畔係大型屋苑，有不同尺碼單位供選擇，太古地產高級營業經理馬淑貞話，屋苑嘅一房單位相當受歡迎，部份座數呢類單位已經賣晒。&#13;<br> 至於三房連多用途房都有唔少捧場客，已經賣咗九成，可見呢個盤吸引唔少單身一族同埋大家庭買家。&#13;<br> 發展商話，自從六月開放現樓示範單位後，總共賣咗超過四百個單位，當中佔咗六成的樓價介乎二百萬至三百萬，平均呎價三千三百幾蚊。<br> &#13;<br> <spanclass>長實搵拍檔催谷東方廣場 &#13;<br> 長實北京東方廣場商場「東方新天地」，不時都搞新意思推廣樓盤，七月份搞咗個「世界風情嘉年華」，最近發展商又宣布，同新加坡「新達城」結盟為姊妹商城。&#13;<br> 新達城總裁王仟東話，今次結盟，可以建立一個業務平台，雙方合作搞推廣活動，有助兩物業租戶擴展業務。&#13;<br> 東方廣場董事長甘慶林話，可以奠定大家喺亞洲區內嘅購物天堂地位。</spanclass></spanclass></p><p><spanclass>新地誘客有竅門 &#13;<br> 新地噚日臨時臨急舉行記者會，宣布三個貨尾盤喺今個月十五號起加價。又唔係即時加價，點解咁急呢？&#13;<br> 新地代理總經理周國賢解釋，需要畀時間買家做準備。但講講吓，先知道原來係集團創辦人郭得勝當年賣樓嘅傳統作風。&#13;<br> 其實好多發展商都喺加價前十零日，就會對外公布，目的好明顯係催谷啲心大心細嘅準買家快啲落實入市，營造趁平買嘅氣氛。&#13;<br> 不過，要留意點樣掌握由宣布至正式加價嘅時間，因為太長就營造唔到迫切嘅入市氣氛，太短又怕未成氣候。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>