<html><header><meta charset="utf-8"><title>經濟反彈有象徵 - 左丁山</title></header><body><h1>經濟反彈有象徵 - 左丁山</h1><p>公關大姐H約飲下午茶，下午五點在文華咖啡室相會，傾完偈已經六點幾，大姐H話要坐的士落灣仔。咦，歷山大廈前嘅的士站，只見人，唔見的士，與市場嘅車龍等客情況完全唔同。再行去置地廣場，畢打街啲的士唔見蹤影，只見人龍。大姐H話：「經濟好番喎！我都係搭地鐵落灣仔再行幾分鐘嘞。」既然如此擠擁，左丁山特登等到八點至離開公司，諗住人群車龍都散去啦。點知企喺新世界大廈門口等咗好耐，先至有的士落客，跳上去，行咗十分鐘先至到怡和大廈。司機猛話：「今日好多車，好塞」。眉頭一皺，立即叫司機去灣仔北嘅中信泰富海都，諗住食完飯先至返屋企，無謂嘥時間。點知上到海都，知客話：「對唔住，暫時冇位，請等等！」唔係呀？呢間海都平時晚上較清靜，實有位嘅！門口罰企之際，見到電盈高層蘇澤光等走出嚟，原來係請傳媒食飯，獨冇《蘋果》，再等咗五分鐘，有猛人出現，乃大姐H之大波士F博士，F博士有訂位，即刻行咗入去。知客笑吟吟咁話：「最近生意幾好，隔晚就有酒席，請等多一陣。」等到腳軟之時，有位嘞，入到一個大房，只見F博士一家人坐大枱為媽媽祝壽，咁啱左丁山坐喺隔籬張枱，聽到佢哋猛咁話好味道。記得二○○○年，左丁山喺海都亦碰到等枱嘅場面。當時以為係經濟V型反彈，點知好景不常曇花一現，今次反彈象徵初現，希望可持久啲。</p></body></html>