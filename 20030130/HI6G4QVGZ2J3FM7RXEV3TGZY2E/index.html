<html><header><meta charset="utf-8"><title>　　打工仔血淚寫照化成詩 - 李八方</title></header><body><h1>　　打工仔血淚寫照化成詩 - 李八方</h1><p>新春在望，本來好應該互相恭賀一番，拜個早年，但家陣嘅香港地就確係好難笑得出。&#13;<br> 八方一位朋友苦中作樂，整咗首互聯網上廣泛流傳嘅《打工仔七言絕詩》，反覆吟誦，果然好絕，簡直係時代巨製，絕對係香港三百萬打工仔嘅血淚寫照。&#13;<br> 最絕嗰幾句係：「上司老闆夠無良，病都要做鬼體諒；同事犯錯有你份，重要鬧你正粉腸。開會猶如打靶場，俾人插到啪啪響，翻開肚皮睇全相，鬧完重要拍手掌。」係就係粗鄙咗啲，但的確係你同我嘅典型際遇。唔夠喉嘅話，不妨欣賞埋附表。<br> &#13;<br> <spanclass>《打工仔七言絕詩》節錄 &#13;<br> 如今打工甚淒涼，返工慘過去打仗&#13;<br> 其實只係為兩餐，唔係打劫唔係搶&#13;<br> 　　　　　　……&#13;<br> 看更原來識雞腸，掃地都要寫文章&#13;<br> 學士碩士唔馨香，因為博士都在場&#13;<br> 人工一定唔理想，七千左右已中上&#13;<br> 十二個月無雙糧，兩年合約要裝香&#13;<br> 　　　　　　……&#13;<br> 公餘進修係妄想，回家食飯無商量&#13;<br> 想話請假來休養，老細面似屎一樣&#13;<br> 晚晚加班做七日，唔通個個嫌命長&#13;<br> 日日返工似喪屍，十足幾年無沖涼&#13;<br> 　　　　　　……&#13;<br> 年尾流流高危日，偷懶都係咪咁揚&#13;<br> 香港打工係咁樣，大聲疾呼──吹脹&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>