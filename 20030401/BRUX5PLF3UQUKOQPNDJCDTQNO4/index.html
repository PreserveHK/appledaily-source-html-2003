<html><header><meta charset="utf-8"><title>米奇老鼠多啦A夢童裝最平5蚊件</title></header><body><h1>米奇老鼠多啦A夢童裝最平5蚊件</h1><p>又關打仗事，呢批本來由大陸經香港運去美國售賣嘅童裝，因為美伊開戰引致航運入口產生混亂，令到呢批連香港專門店都未必買到嘅正牌迪士尼同多啦A夢童裝，停滯咗喺香港，於是廠方決定嚟個大平賣，由BB衫到8歲小朋友嘅童裝都有，最平5蚊都有交易！&#13;<br>記者：馬慶武&#13;<br>攝影：陳陶鈞</p><p><spanclass><fontstyle>必搶：多啦A夢BB套裝  &#13;<br> 特價$80或買滿$200可以$50優惠價購買　原價$138&#13;<br> 套裝包括有毛巾被、蛤乸衣、外套、口水肩同手套腳套，相當實用，全場只得9套，想買就要早啲到。</fontstyle></spanclass></p><p><spanclass><fontstyle>多啦A夢背心  &#13;<br> 特價$5　原價$26&#13;<br> 5蚊一件正牌多啦A夢背心真係好抵，有多種不同顏色及尺碼，2歲至8歲嘅小朋友都啱着。</fontstyle></spanclass></p><p><spanclass><fontstyle>米奇工人褲連Tee  &#13;<br> 特價$60或$100/2件同價貨品　原價$98&#13;<br> 工人褲上有唐老鴨等迪士尼人物圖案，更包埋內裏的米奇Tee，適合1至5歲小朋友穿着。</fontstyle></spanclass></p><p><spanclass><fontstyle>美妮粉紅蛤乸衣  &#13;<br> 特價$44或$100/3件同價貨品　原價$62.5&#13;<br> 蛤乸衣上有BB美妮圖案，加埋背景嘅心心同蘋果，超級可愛。</fontstyle></spanclass></p><p><spanclass><fontstyle>米奇大褸  &#13;<br> 特價$80或買滿$200可以$50優惠價購買　原價$238&#13;<br> 厚身大褸以原價約3折發售，有2歲至5歲小朋友嘅尺碼，不妨買大少少留番冬天着。</fontstyle></spanclass></p><p>特賣場地址：尖沙嘴加拿芬道16號金輝大厦4樓A室(尖沙嘴地鐵站B2出口)&#13;<br> 日期及時間：即日至4月6日朝10晚10&#13;<br> 查詢電話：24924068</p></body></html>