<html><header><meta charset="utf-8"><title>哈佛進修 - 左丁山</title></header><body><h1>哈佛進修 - 左丁山</h1><p>滙豐總經理賓架O就嚟放假兩個月，去哈佛進修高級課程，根據以往紀錄，滙豐派人去美國進修一段時間，通常係升級前奏，賓架O去完返嚟，大有希望再上一層樓，至於升到邊個層次，無謂靠估。</p><p>呢日撞到外滙A，神情非常輕鬆，問佢係唔係準備放假去也，佢諗咗一諗，笑笑口話：「放假就係放假，不過唔係玩，而係去攞苦嚟辛，可能做柯老大嘅書僮都唔定！」咦，柯老大即係賓架O，人哋去哈佛喎，關你乜事！外滙A話：「我又係去哈佛，應該同賓架O同班，約莫兩個月，讀一啲MBA課程，會好辛苦㗎，話明一個星期上足六日堂，日日朝八晚十，每日做兩個三個casestudy加上課聽書，睇怕星期日會攰到起唔到身，波士頓、哈佛廣場都唔識去！」&#13;<br> 哈佛乃頭號名牌大學，最識賺錢，一個深造課程，收五萬美元學費，學員當然唔係住普通學生宿會，而係住響行政人員宿舍，類似酒店嘅級數，另外有各項收費，用者自付。祭起哈佛品牌，無堅不摧，哈佛為咗證明高昂學費物有所值，要學生交足功課、拚命讀書，直至身疲力倦為止，英文水準差一啲嘅學生，都唔知點算。總經理級嘅學生讀完，就會信心爆棚，公司畀五六萬美金出去，亦覺得抵抵抵。外滙A年輕力壯，思想敏銳，體力方面一定捱得住，祝佢好運啦！</p></body></html>