<html><header><meta charset="utf-8"><title>6萬5色彩芒機再跌價</title></header><body><h1>6萬5色彩芒機再跌價</h1><p>上星期介紹咗部Palmax嘅抵玩6萬5色彩芒手機，只係$890就有齊GPRS、WAP，的確相當抵玩，據聞出街當日幾十部機話咁快就已經斷晒貨，好多人都要訂先買到。不過早兩日就已經有新貨返，而且重多咗隻金色，相比起銀色更少了份塑膠感，最緊要係價錢更跌至$840，真係低處未算低，八百零蚊又有彩芒又有GPRS，再加上中文顯示，攞嚟送畀阿媽用都係個唔錯選擇。</p><p><spanclass><fontstyle>內地影相手機到港  &#13;<br> 內地手機技術愈嚟愈好，有齊和弦彩芒不特止，而且影相手機都一樣有，絕對可以同日韓手機睇齊。上星期就有部內地廠牌桑達嘅影相手機到港，型號為彩韵688，機身細細比唔少日本影相手機更加輕巧。唔知係咪為遷就機身體積，只採用4096色彩芒，睇相效果就爭啲，不過有齊MMS同40和弦搭夠，絕對令人對內地手機生產技術眼前一亮。彩韵688開價$3,080，已經算做合理，只係知名度唔夠，算較為另類嘅選擇。</fontstyle></spanclass></p><p><spanclass><fontstyle>超細手機女用家勁Buy  &#13;<br> 繼西門子SL55之後又有部PanasonicG50，令到唔少女用家心郁郁諗住換機，不過除咗以上兩部機之外，重有唔少手機都密密咁去貨，如VKMobile嘅VK250，同樣走超細手機路線，吸引到唔少女用家「一見鍾情」，而且論功能都唔簡單，65,000彩芒、40和弦、WAP再加埋七色來電閃燈，絕對符合女性用家要求，加上價錢只係$1,730，難怪可以喺手機場受女用家追捧！</fontstyle></spanclass></p><p>文：羅新基&#13;<br> </p></body></html>