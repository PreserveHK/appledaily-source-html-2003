<html><header><meta charset="utf-8"><title>上海改良冷麵醬汁清新</title></header><body><h1>上海改良冷麵醬汁清新</h1><p>豫園京滬飯莊屬於新派上海菜館，最少每兩個月上一次上海嘅老闆陳先生話新派並唔代表唔地道：「𠵱家喺上海有好多出名嘅上海菜館，供應嘅菜式都經過改良，同傳統上海菜都有少許分別。」所以豫園京滬飯莊嘅三款冷麵，具備傳統風味之餘同樣經過改良，醬汁及材料都帶有一份新鮮感。</p><p><spanclass><fontstyle>雞絲冷麵$45  &#13;<br> 用上非一般嘅麻醬，自製醬汁係大廚將麻醬混合花生醬及千島醬，無麻醬咁稠咁濃，唔會漿喉，味道略帶酸甜，更清新更開胃。</fontstyle></spanclass></p><p><spanclass><fontstyle>炸醬冷麵$45  &#13;<br> 唔同京式酸酸甜甜嘅炸醬，呢隻上海炸醬用咗豆腐乾、榨菜、蝦米、豬肉碎做材料，味道香濃，可以豐富口味清淡嘅冷麵。</fontstyle></spanclass></p><p><spanclass><fontstyle>七色冷麵$68  &#13;<br> 配有七種不同配料，包括雞絲、冬菇絲、金華火腿絲、火腿絲、西芹絲、蘿蔔絲及哈密瓜絲，據大廚話選料會以新鮮為先，所以每次「七絲」嘅配搭都唔同，最佳食法就梗係將七絲撈勻冷麵，一啖裏面有齊幾種口感幾種口味，夠晒滿足。</fontstyle></spanclass></p><p><spanclass><fontstyle>豫園京滬飯莊  &#13;<br> 地址：將軍澳新都城2期UG001-003號舖&#13;<br> 電話：31522128&#13;<br> 營業時間：上午11時至下午11時</fontstyle></spanclass></p></body></html>