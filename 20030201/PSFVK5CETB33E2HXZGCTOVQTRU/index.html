<html><header><meta charset="utf-8"><title>初一壯羊 - 林振強</title></header><body><h1>初一壯羊 - 林振強</h1><p>羊年了！恭喜你，恭喜我，去年那麼艱難也度過！&#13;<br>祝各位靚姐：&#13;<br>想有幾瘦就幾瘦，瘦過條柴亦唔嬲，&#13;<br>皮膚滑到不留手，手到拿來乜都有，&#13;<br>有工做又有愛做，有愛情又有朋友，&#13;<br>有時間增值進修，冇時間擔心擔憂，&#13;<br>健康活潑兼樂觀，心肺功能夠正斗，&#13;<br>上司下屬易相處，工作不致大棘手，&#13;<br>就算棘也只一陣，不會棘得太長久，&#13;<br>又長又久的只有：份工同埋個拖友！</p><p>祝各位麻甩佬：&#13;<br> 腳踏實地兼穩健，無風無浪度羊年，&#13;<br> 沒有靚車不緊要，最緊要還有明天，&#13;<br> 夠氣夠力也夠堅，凡事唔掂搞到掂，&#13;<br> 手瓜未必會起𦟌，然而自信心依然。&#13;<br> 能屈能伸方英雄，馬死落地好自然，&#13;<br> 老朋友互相鼓勵，自我努力也自勉。&#13;<br> 也祝君有美同眠，下面仍一柱擎天，&#13;<br> 就算暫時不擎天，也不太軟不太扁！&#13;<br> 祝各位高官：&#13;<br> 讓市民喜氣洋洋，請你們辭職回鄉。&#13;<br> 讓市民安心度日，請你們收埋衰樣。&#13;<br> 讓雀鳥開心歌唱，請你們收聲收皮。&#13;<br> 讓香港氣吐眉揚，請你們跳海中央。&#13;<br> 換句話說，尊貴的，請你們撼頭埋牆！&#13;<br> 至於我自己，羊年不敢奢望太多，只求健健康康，以及那個令我心癢難搔的靚師奶，可以開恩讓我止癢一次半次。&#13;<br> 除此之外，羊年我希望識多幾隻字，寫東西寫得好一點，希望有天可以落羊紫桂。哎吔，乜唔係咁寫嘅咩?!</p></body></html>