<html><header><meta charset="utf-8"><title>數碼影音：三號風球實地測試<br>富士S500022倍變焦影靚相</title></header><body><h1>數碼影音：三號風球實地測試<br>富士S500022倍變焦影靚相</h1><p>富士S602叫好叫座，不過售價始終偏貴，最後卒之出咗部簡化版S304，可惜由外形到機能都差強人意，明顯係一部睇餸食飯嘅機種。半年後廠方推出S304進化版S5000，不但外形回歸黑色專業形象，而且機能亦大幅加強，大有超越旗艦機S602之勢，加上四千蚊以下嘅賣價，足以令富士攞番個彩。&#13;<br>記者、攝影：徐影龍&#13;<br>ImageGirl：Elva（Space2）</p><p>富士呢部FinePixS5000剛剛新鮮熱辣到港，水貨一到已定價為$3,680，相當之有吸引力。筆者當然唔會放過率先實地測試嘅機會，今日就同大家分析一下呢部新機有乜優劣之處。&#13;<br> &#13;<br> <spanclass><fontstyle>十倍光學變焦大炮  &#13;<br> 其實S5000屬較低檔嘅S304後繼版，若跟真正中檔機S602比較，實在有欠公平。不過新嘅S5000外形及機能跟S602太相似，甚至加入唔少獨特功能，大可跳級挑戰S602。S5000為第三款採用SuperCCDHR嘅機種，HR意思即係CCD細仍有高解像度之意，而S5000採用比舊型號嘅1/1.7"更細嘅1/2.4"CCD，令到機身體積比S602縮細差不多20%，女仔手揸都好輕鬆。&#13;<br> S5000更係富士首部內置10倍光學變焦鏡嘅機種，比S602?6900嘅6倍光學變焦更勝一籌。配搭2.2倍數碼變焦，足足有成22倍變焦效果，旅行、演唱會或運動會就至啱。</fontstyle></spanclass></p><p><spanclass><fontstyle>入門機加入進階機能  &#13;<br> 由三千幾蚊賣價到機身設計，市場對像明顯仍以入門級用家為主，啱一啲明白自己需要，對影相漸漸有要求嘅用家，可算介乎入門至進階級數嘅機種。除全黑機身及10倍光學變焦討好用家外，機內加入S304嘅「F」快速掣，可即時轉換相片解像度、感光值等，相當之方便。&#13;<br> 動畫拍攝最高可記錄320×240解像度，兼可收錄現場聲音，質素唔算太差，不過就發揮唔到HRCCD嘅高畫質動畫特性（640×480），實在可惜。</fontstyle></spanclass></p><p><spanclass><fontstyle>微細改良有利有弊  &#13;<br> S5000尚有唔少微細嘅改良，較為值得讚賞係加入綠色輔助對焦燈，令到較暗環境底下，都可正確對焦，免致因屏幕細而走漏眼，容易出現「失焦」情況。另外重新加入「放電」功能，放完電先進行充電，間接增加充電池嘅壽命。值得一提係USB除一Plug抄相外，重可定性為USBCardReader，搖身一變成xD卡讀取器，毋須擔心Driver問題，去到邊都抄到相。&#13;<br> 缺點方面，除咗屏幕必要性嘅縮細外，鏡頭微距攝影效果只算一般，就算對比強烈，都唔可以影得太近。</fontstyle></spanclass></p><p><b> 新機試影</b> &#13;<br> 拍攝時正值三號風球，時晴時雨本來唔多適合影相，不過S5000處理能力不俗，全自動模式底下，陽光或陰暗天色曝光正常。而SuperCCDHR對人物膚色演繹得較為偏紅，幸好暗位噪訊明顯有所改良。&#13;<br> &#13;<br> <b> Profile：</b> &#13;<br> 感光元件：310萬像素SuperCCDHR（輸出600萬）&#13;<br> 變焦：10×光學加2.2×數碼&#13;<br> 快門：2至1/2,000秒&#13;<br> ISO：200?400?800（1M）&#13;<br> 記憶媒體：xD卡&#13;<br> 電源：四粒2A筆芯電&#13;<br> 體積：112.7×81.1×79.3mm&#13;<br> 重量：337g&#13;<br> &#13;<br> 抵讚：機細得嚟夠型，一啲都唔儍瓜，10倍光學變焦亦值一讚。&#13;<br> 要彈：最低ISO得200、冇閃燈熱靴及外接位、鏡頭口徑細等，統統要扣分。&#13;<br> &#13;<br> 官方網址：<ahref http:>www.finepix.com/lineup/s5000/index.html &#13;<br> 售賣點：華仁會&#13;<br> 查詢電話：27872265</ahref></p></body></html>