<html><header><meta charset="utf-8"><title>　　闊客二百萬現金買巨鑽 - 李八方</title></header><body><h1>　　闊客二百萬現金買巨鑽 - 李八方</h1><p>香港果然又富貴番，大家出手亦闊綽咗，八方噚日同六福珠寶主席黃偉常傾開，佢話喺尖沙嘴彌敦道倫敦廣場旁邊新開嗰間分店，最近做咗單大生意，有個本地熟客，現兜兜攞住二百萬現金，買咗隻十五卡重嘅黃鑽戒指，戒指上面粒石係六角形，相信都係送畀至愛嘅女人。&#13;<br> 黃偉常話，呢單交易係佢哋喺金融風暴之後最大宗嘅單一交易。至於十五卡重嘅鑽石有幾大粒？真係冇乜概念，想問六福嘅公關攞幅相睇吓，點知咁啱又冇喺手，八方惟有周圍問吓人，聽講十五卡重嘅鑽石，橫切面比一隻男人手指更粗喎。&#13;<br> 黃偉常又同八方講，自從開放咗自由行，分店成日都收到唔少人民幣，所以佢哋都唔介意方便吓內地遊客，例如佢哋兌換咗好多港幣來港購物使唔晒，六福就會用比市場優惠嘅價錢幫佢哋兌番做人民幣，就算香港人入去兌換人民幣亦冇托手踭。六福財務總監羅添福重同八方開玩笑話，「你入嚟換錢，唔使排隊重有杯茶飲添。老細教落，要有好服務嘛!」佢又話，當分店累積到二百萬至三百萬人民幣時，先會拎去銀行。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>