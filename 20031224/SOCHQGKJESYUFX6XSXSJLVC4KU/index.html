<html><header><meta charset="utf-8"><title>　　賭王：預測元旦遊行有一百萬人 - 李八方</title></header><body><h1>　　賭王：預測元旦遊行有一百萬人 - 李八方</h1><p>賭王何鴻燊政治方面傾向保守，但連佢都一有機會就勁「潤」特首董生。噚日喺一個太空展開幕禮，記者問賭王支唔支持○七年普選特首，佢冇正面答，不過就話澳門特首領導有方，香港嗰位……「都幾勤力」。&#13;<br> 講講吓，記者講到元旦遊行，賭王一聽即刻大讚「好到極」，會有百幾萬人咁多。唔通賭王變咗民主鬥士？查實係佢擺烏龍，將遊行聽成「自由行」，話百幾萬遊客對港澳好有益。&#13;<br> 搞清楚係講大遊行之後，賭王先猛話自己唔支持，不過亦好體諒成為負資產、破產嘅人士有怨氣，講講吓，最大怨氣嘅似乎係佢自己，一個人鬧足五分鐘，話香港俾一個人一棍打死，就係因為董生聽錯一個人嘅建議搞八萬五，重話「禍首係邊個，大家都心知肚明」咁話。&#13;<br> 咁即係講緊邊個呢？振英哥一早已經同八萬五劃清界線，睇嚟隻鑊都要阿董自己孭番。賭王八十幾勾，一啲都唔老人癡呆噃。&#13;<br> （圖）賭王（左）同林伯一齊出席太空展開幕禮，賭王暗寸阿董一番。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>