<html><header><meta charset="utf-8"><title>　　長毛演舞台劇扮偶像 - 李八方</title></header><body><h1>　　長毛演舞台劇扮偶像 - 李八方</h1><p>八方前排講過，話長毛梁國雄今個月中會去古巴尋找哲古華拉嘅足迹，原來佢外遊一個月，重會排埋戲返香港演出。&#13;<br> 亞洲民眾戲劇節協會噚日公布，將會喺下個月二十八至三十一號，公演五場舞台劇「或者長毛、或者切．古華拉」，由第一次走上舞台嘅長毛，親身演繹佢自己同哲古華拉，成套劇由莫昭如、楊秉基執導。&#13;<br> 除咗長毛同導演之外，劇嘅音樂、錄像、服裝同道具設計，夾夾埋埋十一個人就喺月中先去古巴，再去阿根廷，最後去埋波利維亞，了解哲古華拉嘅心路歷程，一邊行一邊睇，搜集吓資料，同時編埋劇、排埋劇，一於要成套劇喺南美製作。&#13;<br> （圖）長毛成日着住件哲古華拉衫，今次重親身飾演佢㖭。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>