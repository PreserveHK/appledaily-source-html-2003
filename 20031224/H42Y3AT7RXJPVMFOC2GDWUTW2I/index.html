<html><header><meta charset="utf-8"><title>　　停止施政報告三年還市民耳根清靜 - 李八方</title></header><body><h1>　　停止施政報告三年還市民耳根清靜 - 李八方</h1><p>年近歲晚，最辛苦嗰個又係阿董。唐唐、詩詩、煲呔DD，個個都有假放，獨係阿董要一個人埋頭搞掂嗰份年復一年、淪為笑話嘅所謂「施政報告」。&#13;<br> 所謂施政報告，一月七號就要發表，但阿董直至昨日，都喺度會見緊各界代表。噚日佢見婦女界同埋醫護界勞永樂、梁智鴻等，前兩日就見宗教界。有冇搞錯？只剩番兩星期，阿董重喺度「收集意見」，連開筆撰寫，至到印刷釘裝，阿董嘅「施政報告」好似七日鮮嘅港產片，趕聖誕檔期上畫，十二月二十三號上午，重喺度剪接緊。咁嘅產品，令人對質素，有乜期望？&#13;<br> 唐唐、煲呔等人，可能一早就睇到化，離港度假，都費事陪阿董癲。阿董剩番一兩個文人，同埋中央政策組嘅佳佳，陪佢聖誕節新年趕功課。將「施政報告」定喺一月七日開光，又係捉蟲之作。&#13;<br> 更何況，殖民地政府開創嘅施政報告傳統，當時就光芒四射，到阿董手上，就年年貶值。因為歷任港督，牙齒當金使，務實、穩重，英國佬作風，做得到幾多，施政報告就講幾多，唔似阿董同佢嘅文人寫作班子，遺傳咗佢哋祖宗共產黨嘅假大空基因，年年空話，炮炮煙花。</p><p><spanclass>豪言壯語盡成空氣 &#13;<br> 董記「施政報告」講過：十年內要令七成市民置業，不減老人生果金、教育投資有加冇減決不手軟、新界興建兩個無煙市鎮、將香港建為國際中藥中心……白紙黑字，有案可稽，𠵱家去晒邊？「施政報告」每年精裝靚印，用紙上乘，砍伐咗幾多棵樹，浪費咗幾多文職人力資源？最後，所有豪言壯語，盡成空氣，一年年嘅「施政報告」，一個月唔夠就貢獻堆填區。一啲咁儍戇咁冇建設性嘅蠢事，阿董點解重要做？&#13;<br> 董氏出品，必屬屎片，「施政報告」邊個重想睇？點解唔索性停出三年？阿董講嘢邊個重想聽？老人家呢輪少蒲頭，市民慢慢覺得阿董無政可施，一天光晒，消費心情大佳，經濟至有番少少好轉。XYZ佢一月七號又伸個頭出嚟呱呱呱雞啄唔斷，香港人一睇又把幾火！&#13;<br> 雖然，阿董去年已經「超英學美」，諗住模仿美國總統，將「施政報告」改到好似「總統國情咨文」一樣，落啲文藝腔，加少少詩意。但殊不知，阿董班手下唔係人哋白宮嘅精英寫手，人哋就得，偏偏你就係唔得。連民建聯都開始全線棄船，今年嘅「施政報告」，唔使寫嘞，不如轉載番三幾首肥佬黎所作嘅「新詩」，由阿董照讀，如果佢肯畀番市民少少文學上嘅娛樂性，八方估計，睇怕《壹週刊》會收番象徵式版權費，然後捐畀社會福利署做綜援。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>