<html><header><meta charset="utf-8"><title>健康保衞戰：<br>布口罩就如內衣褲　每日清洗保衛生</title></header><body><h1>健康保衞戰：<br>布口罩就如內衣褲　每日清洗保衛生</h1><p>一個非典型肺炎令全城掀起口罩搶購潮，人人都靠口罩自保，今日就帶大家去街頭睇吓口罩熱潮下的眾生相。我一直以為布口罩只是扮型的裝飾品，但原來只要佩戴正確，一樣有防禦的作用。不過這類口罩如果不是每日清洗的話，隨時會引菌入口，想知道點樣處理先至啱，就聽聽醫生有何專業意見！&#13;<br>&#13;<br>記者：黃婉冰　攝影：區佩嫦&#13;<br>資料提供：方玉輝醫生、家庭醫生關嘉美&#13;<br>逢星期一至四刊出&#13;<br>&#13;<br><center><spanclass><fontstyle>潮流貪靚派</fontstyle></spanclass></center></p><p><spanclass><fontstyle>口罩類型：棉布口罩  &#13;<br> 「呢個口罩喺台灣買嚟坐電單車用，都幾好用㗎，可以起到阻擋作用，但就比較焗，我會每日用洗衣液洗番乾淨再用。」</fontstyle></spanclass></p><p><spanclass><fontstyle>口罩類型：毛巾口罩  &#13;<br> 「我以前試過戴紙口罩，但貼住塊面好唔舒服，呢個口罩唔錯，戴上後唔會好焗，我戴一個鐘就會除一除，唔用就摺埋放入袋，每日用完都會用肥皂洗番乾淨。」</fontstyle></spanclass></p><p><spanclass><fontstyle>口罩類型：滑雪面罩  &#13;<br> 「我覺得紙口罩作用唔大，又要日日丟棄，呢個韓國買嘅滑雪面罩可以洗嘛，又型又可以做到預防作用！」</fontstyle></spanclass></p><p><spanclass><fontstyle>有埋日本消毒口罩  &#13;<br> 黃先生喺袋內隨手拿出一個喺日本買嘅口罩，佢話呢個口罩備有消毒成份，預防工夫真係做到足！</fontstyle></spanclass></p><p><spanclass><fontstyle>醫生有嘢講：  &#13;<br> <b> 布口罩要日日洗</b> &#13;<br> 其實布口罩就好似內衣褲一樣，必須要每日清洗，而清洗時最好用洗衣液或皂液，用手清洗就可以，毋須特別另加任何消毒劑或漂白水。</fontstyle></spanclass></p><p><center> <spanclass><fontstyle>玩嘢一族  </fontstyle></spanclass></center> </p><p><spanclass><fontstyle>口罩類型：外科用紙口罩  &#13;<br> 「我一出街就會戴口罩，不過我嫌N95太焗，所以我會戴質地較薄嘅紙口罩，口罩上面畫公仔，無咁寡，又夠得意，每次我畫嘅公仔都唔同㗎！」</fontstyle></spanclass></p><p><spanclass><fontstyle>醫生有嘢講：  &#13;<br> <b> 畫公仔無減功能</b> &#13;<br> 即使在口罩上畫公仔或者貼上貼紙，只要範圍不大，其實對口罩本身嘅作用都唔會造成影響。</fontstyle></spanclass></p><p><center> <spanclass><fontstyle>嚴陣以待型  </fontstyle></spanclass></center> </p><p><spanclass><fontstyle>口罩類型：N95  &#13;<br> 「出街或者搭車都會戴呢個N95，雖然不至於搞到皮膚好痕或者唔舒服，但就好焗，所以一返到屋企或者公司就會除低唞唞氣。」</fontstyle></spanclass></p><p><spanclass><fontstyle>口罩類型：活塞型口罩  &#13;<br> 「我以前戴過噴油用嗰啲，密封程度無咁高，呢款唔錯，我測試過周圍唔會有氣走出嚟，密封度好夠，而且有活塞無咁焗，我通常返到屋企就用袋入住第二日用過，平均兩日先換一個。」</fontstyle></spanclass></p><p><br> &#13;<br> <spanclass><fontstyle>醫生有嘢講：  &#13;<br> <b> 戴布口罩已足夠</b> &#13;<br> 市面嘅工業用N95口罩質地較密，可以防塵、防微粒，所以好似有肺氣腫、慢性氣管病、哮喘的人士都不適合佩戴。其實一般情況下，戴布口罩或外科用口罩已足夠，去醫院呢啲高危地方先要用到N95，如果戴時覺得呼吸困難就要即刻除低。</fontstyle></spanclass></p><p><center> <spanclass><fontstyle>可愛小豆丁  </fontstyle></spanclass></center> </p><p><spanclass><fontstyle>口罩類型：兒童外科用紙口罩  &#13;<br> 「我好鍾意呢個粉紅色嘅口罩，我覺得好靚，戴起嚟好舒服。媽咪叫我唔好成日除，所以我出街都會戴住。」</fontstyle></spanclass></p><p><spanclass><fontstyle>醫生有嘢講：  &#13;<br> <b> 小朋友最好戴自製口罩</b> &#13;<br> 要幫小朋友揀選合適嘅口罩，最好用棉布幫佢哋自製，怕薄可以做多幾層，最緊要係照住佢哋個面形嚟裁剪，確保能掩護住鼻孔和下巴部份就得，愈貼面就愈好。</fontstyle></spanclass></p><p><spanclass><fontstyle>小貼士  &#13;<br> &#13;<br> 1.由於這種非典型肺炎菌可在空氣中生存達三至六小時，手部好有機會沾上細菌，所以戴口罩後最好不要用手經常觸摸，同時亦要避免用手直接觸摸鼻、口或眼。&#13;<br> &#13;<br> 2.棄置口罩時，應用膠袋或紙巾先包裹好再放入垃圾桶內，避免細菌四散。&#13;<br> &#13;<br> 3.每次所戴口罩數量不要過多，戴一個已可達到基本功能，若然戴多一個或以上，有機會造成窒息。&#13;<br> &#13;<br> 4.當口罩一出現污糟或濕嘅情形時，應盡快更換一個新口罩，而一般口罩不能戴超過一日時間。</fontstyle></spanclass></p></body></html>