<html><header><meta charset="utf-8"><title>　　海外推廣安全至上<br>　　吳光正包機防SARS - 李八方</title></header><body><h1>　　海外推廣安全至上<br>　　吳光正包機防SARS - 李八方</h1><p>如果八方好似李嘉誠、吳光正、郭氏兄弟佢哋咁有水，𠵱家我一定已經逃離香港呢個可怕嘅疫區，等一年半載冇事再返嚟，就算自己行唔開，都先叫啲老婆仔女走先避一避，否則遲啲可能唔准上飛機。&#13;<br> 班有錢佬似乎重未動身，不過𠵱家連坐飛機都會不幸感染SARS（非典型肺炎），可謂防不勝防，除非你好似吳光正咁，包起架機飛嚟飛去，咁就幾時飛都得，亦唔怕俾人傳染。<br> &#13;<br> <spanclass>有人到東莞避難 &#13;<br> 前幾日，吳光正率領貿易發展局、投資推廣處以及東莞市政府一行人等飛去韓國，聯手搞咗個「香港——珠三角」嘅海外巡迴推廣活動，呢個只係頭炮喎，遲吓重會去日本、台灣、西歐、美國同埋加拿大，但𠵱家各地聽到「ComefromHKSARandGuangdong（來自香港及廣東）」都嚇得要死，唔知重歡唔歡迎吳光正佢哋親自到訪？睇怕大家都係搞搞新意思，開網上視像會議好喇。&#13;<br> 當然，呢個世界永遠有人有不同諗法，八方一位老友就舉家返咗東莞避難，佢話嗰度啲屋全部幾層高，冇機會同搭一架𨋢，而且鄉間空氣好，中招機會低，咁都好嘅，反正全球無樂土，大陸報喜不報憂，唔知咪無事咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>