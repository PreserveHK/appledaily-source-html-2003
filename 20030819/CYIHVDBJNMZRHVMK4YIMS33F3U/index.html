<html><header><meta charset="utf-8"><title>碧咸簽名球衣拍賣 - 左丁山</title></header><body><h1>碧咸簽名球衣拍賣 - 左丁山</h1><p>大記者負責寫八卦新聞，要周圍應酬刮料。否則邊會日日寫到咁多過癮料。八通街之餘，連皇馬表演賽佢都有份坐喺公司包廂睇波，羨慕死人。佢當日望到胡應湘爵士坐在九倉有線嘅包廂，同吳光正好好傾，唔知係傾碧咸施丹還是合作投標去興建港珠澳大橋呢？胡爵士已經搵咗新鴻基地產助陣，又同吳光正密密斟，必有所圖矣。&#13;<br> 大記者好有心，順帶買咗一件碧咸23號波衫畀左丁山，重以為佢送嘅㖭，點知要收番二百大洋，一於照磅啦。可惜呢件衫冇碧咸簽名，行貨而已。大記者話：「你想要碧咸簽名，參加FCC競投可也！」FCC（外國記者會）喺今日（八月十九）開始，接受投標，九月二十二日晚上在FCC慈善舞會上宣佈競投結果。賣乜嘢呢：有（一）皇馬主場球衣一件，全體球員簽名；（二）米高佐敦簽名嘅籃球一個加二十四K金嘅球員證；（三）LA湖人隊奧尼爾簽名籃球一個；（四）姚明簽名籃球一個；（五）英格蘭作客球衣一件，上有碧咸、奧雲、朗尼、施文、謝拉特嘅簽名；(六)碧咸喺英格蘭主場球衣一件，有碧咸簽名；（七）澳洲欖球隊球衣及欖球各一，有二○○二年七人欖球賽澳洲隊員簽名。以上產品，附有正貨證明書（CertificateofAuthenticity）絕無花假，拍賣所得，捐畀保良局孤兒院學童做大學學費。各位想做善事，要碧咸簽名，注意咯噃！</p></body></html>