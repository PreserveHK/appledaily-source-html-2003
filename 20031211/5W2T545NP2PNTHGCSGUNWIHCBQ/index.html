<html><header><meta charset="utf-8"><title>老土廣州亦啱feel - 左丁山</title></header><body><h1>老土廣州亦啱feel - 左丁山</h1><p>上星期四講「聽演辭學英文」，反應熱烈，好多讀者來函索取李國寶嘅演講辭，一時之間，唔知點應付。後來諗到一個方法，就係將篇演辭e畀《蘋果》副刊，請讀者致電郵到mcwriter@&#13;<br> appledaily.com索取可也。&#13;<br> 一點更正，CKLau冇響《南華早報》辭職，只係轉換銜頭啫。&#13;<br> 講起廣州好去處（答案係比較少），一位久居廣州嘅李先生自廣州來電郵話：「很多外企駐廣州的洋人都complain晚上無一些正當的娛樂點招呼來自總部的老闆，晚上到LeSeine吃飯已是最好選擇。」李先生話廣州多銀紙，少玩樂之處，廣州文化不及上海、北京，古怪色情不及惠州、東莞，兩個酒吧區似旺角、太子道一帶；廣州建設在文化品味方面十分差，冇資格做國際城市，好多外企洋僱員都心思思想調去上海，唔願留在廣州呢個土頭土腦嘅城市。&#13;<br> 但李先生仍然推薦兩件「正嘢」，就係（一）黃埔大道近員村馬路，即天河公園南門對開一個小山崗上，有一間別墅獨立屋，入面有一間「奇宏王品牛排」，賣台式牛排，源於台灣有名嘅「台塑牛排」（王永慶私人西廚之配方），水準夠，有上海衡山路feel，係香港人、西方人嘅好去處。（二）環市路廣東省電視台對面嘅一列中東菜館，推出十分地道中東菜，交易會期間，入面坐滿「拉登」模樣嘅中東人，十分好食，搵位唔易㗎，呢啲餐廳最有國際feel！&#13;<br> 打自唐代開始廣州已是阿拉伯人來華貿易嘅集散地，至今猶有古風。許冠文話，做事最緊要啱feel，大家去廣州，如有空，請去feel一feel！</p></body></html>