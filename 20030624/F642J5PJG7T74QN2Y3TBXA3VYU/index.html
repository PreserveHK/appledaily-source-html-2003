<html><header><meta charset="utf-8"><title>股壇瀏覽器：樓蟹鬆縛　寄望新特首</title></header><body><h1>股壇瀏覽器：樓蟹鬆縛　寄望新特首</h1><p>香港周一解除疫區之名，芬佬朋友忙於趁好消息出貨，趕住收工夜蒲蘭桂坊，除咗憧憬財爺happyhour請飲免費啤酒外，重希望突然被兩三個鬼妹熱烈擁吻一番。芬佬趕住收工，港股全日受壓，恒指大跌196點，收報9734點，成交83.78億元。芬佬朋友有冇收穫阿虎唔知，但阿虎噚晚則食咗幾擔白果，唔止香吻欠奉，啤酒要自己找數外，重俾個肥婆踩咗一腳，真係黑仔。論風流快活，阿虎點都及唔上財爺。<br> &#13;<br> <spanclass>高寶停牌兩個版本 &#13;<br> 高寶綠色（274）晨早停牌，話要公布股價敏感消息。市場隨即傳出，有主要股東好似要配股減持。但黑客就話冇料到，今次停牌可能只係澄清公司獲國內稅務優惠情況。據聞，高寶於國內被評為廣東省高新科技企業，由獲利年度起計，可獲三免三減稅務優惠，即頭三年免稅，後三年減半徵稅。由於市場傳出是項優惠可令高寶節省集團總支出56%，所以要停牌作出澄清，應該係好事唔係壞事。&#13;<br> 生命科技（1180）噚日逆市上升6.6%，收0.112元。有傳聞話生命科技在國內之威佳治療肝炎及治肝癌產品銷售理想，管理層噚日下午會見分析員吹水，唔知係咪開車先兆呢？&#13;<br> 最近，房屋局孫公頻頻出鏡話會考慮一切可能穩定樓市的措施，反映政府面對樓市持續下滑，亦好心急搵辦法。若要推高樓價，只要政府肯承諾十年內唔批出住宅地皮，以及加快舊區重建（當然同時要強制高齡樓宇驗樓及維修），咁樣樓市肯定會重拾升軌，但只可惜阿董任期只餘4年，根本冇人可以做到呢個承諾。因此，里昂話香港要衰足十年，阿虎真係深信不疑，所以各位樓蟹只能寄望下一任特首。&#13;<br> 阿虎</spanclass></p></body></html>