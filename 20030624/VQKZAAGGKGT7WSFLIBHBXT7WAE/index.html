<html><header><meta charset="utf-8"><title>　　扒王李玩盡「董見華」 - 李八方</title></header><body><h1>　　扒王李玩盡「董見華」 - 李八方</h1><p>連鎖飲食集團「扒王之王」董事總經理「扒王李」李德麟豈止對特首情有獨鍾，直頭係死心不息嗰隻。話說扒王之王今個月初搞噱頭，客人講聲「董建華」就有免費田螺食，點知引起特首辦不滿，扒王李息事寧人cut咗個優惠活動。<br> &#13;<br> <spanclass>唔見一億照請客 &#13;<br> 一個月未夠，扒王李又搵特首個名玩，不過走精面，用嘅係「董見華」三個字，只要客人噏吓呢三個字，就有一百蚊現金券。特首民望咁低，八方硬係唔明點解扒王之王咁鍾意用佢個名宣傳，原來扒王李用心良苦。&#13;<br> 扒王李話，其實佢都係想提升一吓董建華嘅民望，講一講佢個名，就唔使錢食飯，客人開心，點解唔好？佢話事前已經問咗特首辦，應該冇問題，而且政府攞錢出嚟請人食飯睇戲係用公帑，佢請食飯係用自己錢，冇人鬧得佢。特首辦對住八方就依然係嗰句，唔想董先生個名出現喺商業廣告當中。&#13;<br> 不過扒王李搞笑背後重有一殼眼淚。佢覺得政府表現令人失望，回歸之後，樓價縮水，日日有人破產，營商環境惡劣過九七之前好多，佢自己嘅身家都冇咗近億，希望董建華班子快啲搞番好個經濟。&#13;<br> （圖）扒王之王董事總經理李德麟話今次問過特首辦，用「董見華」三個字宣傳並無問題。&#13;<br> 王子俊攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>