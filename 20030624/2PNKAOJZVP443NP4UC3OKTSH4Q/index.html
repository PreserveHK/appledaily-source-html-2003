<html><header><meta charset="utf-8"><title>　　阿松永強搶住出鏡 - 李八方</title></header><body><h1>　　阿松永強搶住出鏡 - 李八方</h1><p>噚日係香港一個大日子，因為捱咗咁耐冇沙士新症世衞先肯除疫區之名，你都咪話唔辛苦。&#13;<br> 老董今次好醒，下晝就走去淘大重災區做騷，班行家又係猛咁佢問有冇人要負責，政府係咪慢咗幾拍，搞到老董要再次認衰，「係慢咗，由被動至主動到主導要時間學習」。沙士係新嘢，冇得講，不過，佢老哥似乎鋪鋪都要經過呢個漫長過程，就好得人驚。&#13;<br> 講開報喜，唔知梁錦松同楊永強係咪咁冇默契，一齊出稿話下晝四點半見記者講「沙士之後」，一個喺灣仔會展，一個喺中環下阿厘畢道政府總部。你估記者曉飛咩，梗係要兩組人去做啦，八方喺公司想睇直播，點知阿松講完英文剛轉台講中文，楊永強就企出嚟搶客，咁有線都轉咗去直播楊局長講起傳染病醫院，阿松講乜振興經濟都唔記得晒，只記得佢笑口噬噬咁，好似自己有病好番一樣咁高興。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>