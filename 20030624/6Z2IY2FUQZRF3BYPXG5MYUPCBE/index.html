<html><header><meta charset="utf-8"><title>同陳豪蒲吧受盡嘲笑<br>馮仁昭四圍超：Juno女助手被炒　慘！</title></header><body><h1>同陳豪蒲吧受盡嘲笑<br>馮仁昭四圍超：Juno女助手被炒　慘！</h1><p>麥浚龍（Juno）個助手Daisy早排俾人影到同陳豪去街，因為佢身形略胖而俾人嘲笑。查實Daisy以前喺許愿嘅星工廠做嘢，同陳豪既屬同事又係朋友，雖然Daisy後尾轉去幫Juno手，但佢同陳豪間中都會約出嚟食飯同去酒吧飲嘢，點知俾人誤會佢哋拍拖。<br> &#13;<br> <spanclass>迫放冇薪大假 &#13;<br> 據馮仁昭所知，陳豪同Daisy嘅去街相登咗出嚟後，重累Daisy冇咗份工！話說Juno嘅經理人公司叫Daisy放大假，初時叫佢放幾日，之後再通知佢放多兩個禮拜冇薪假；放完之後，公司又通知佢以後唔使返工，Daisy就咁俾人炒魷，佢都唔知發生乜嘢事，因為公司冇畀一個解僱理由佢，𠵱家Daisy重周圍搵緊工做。<br> &#13;<br> <spanclass>西城秀樹腦梗塞入院 &#13;<br> 本來應承咗十一月會嚟香港為甄妮個唱助陣嘅日本歌星西城秀樹，前日因為輕度腦梗塞緊急入院，聽講起碼要住兩個星期醫院，手尾長唔長都未知。佢嘅發言人話西城上禮拜六去韓國濟州島開騷，突然覺得身體唔舒服，即刻返日本入院。不過佢除咗講嘢有困難外，其他嘢都應該冇乜大礙。<br> &#13;<br> <spanclass>戴夢夢累fans蕩失路 &#13;<br> 戴夢夢噚日去大帽山為電子遊戲「頭文字D」拍廣告，夢夢着咗條連身短裙，青春迫人。夢夢話好想試吓揸車嘅感覺，可惜佢冇車牌所以冇得試揸，好彩後嚟有工作人員載佢去兜風。&#13;<br> 另外，夢夢有幾個歌迷原本想探偶像班，但就蕩失路，最後要勞煩警察送佢哋到拍攝場地。</spanclass></spanclass></spanclass></p><p><spanclass>梁炳勸霆鋒收斂 &#13;<br> 梁漢文（梁炳）噚日去港台為《開心日報》擔任嘉賓主持，提到Beyond喺演唱會中暗寸霆鋒擲結他係儍人行為，梁炳話呢個係個人嘅發洩方式，不過佢都有向霆鋒提過有時要收斂。梁炳又話唔信謝霆鋒同陳奕迅不和，因為據佢所知霆鋒同陳奕迅近排都有一齊上去霆鋒間band房。<br> &#13;<br> <spanclass>關德興兒子破產案再審 &#13;<br> 已故影星關德興個仔關漢泉遭中國銀行入稟申請破產，噚日喺金鐘高等法院開審。法庭上法官質疑點解關漢泉有層八十萬嘅樓，中國銀行只係追討二十幾萬，就要申請關漢泉破產，所以呢單案要延期再審。關漢泉事後話：「如果我破產，我老竇嘅遺物可能會被沒收，我點都要保護佢。」<br> &#13;<br> <spanclass>麥嘉代濟公鬧政府 &#13;<br> 麥嘉兩年前幫亞視拍咗套電視劇《濟公傳》，但到𠵱家先喺亞視播映，噚日呢套劇喺灣仔舉行首播會，梁榮忠都有出席。講到香港被剔除疫區之名，麥嘉就借濟公鬧政府，佢話：「呢啲說話係代濟公講嘅，其實就算有冇SARS，香港都百病纏身㗎啦，乜祖國好香港好都係錯，總之香港就行緊衰運。」</spanclass></spanclass></spanclass></p></body></html>