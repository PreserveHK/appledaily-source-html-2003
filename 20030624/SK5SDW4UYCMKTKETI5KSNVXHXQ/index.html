<html><header><meta charset="utf-8"><title>簽約有線無懼得罪TVB<br>君如自封社長專跣新主播</title></header><body><h1>簽約有線無懼得罪TVB<br>君如自封社長專跣新主播</h1><p>吳君如動筆簽約有線，加盟將於下月啓播的有線二十四小時娛樂新聞台，帶領十二位新主播報道娛樂新聞。據知有線睇中她敢言，不過君如卻自言很怕得罪人，更笑稱敏感的批評，會留給年輕主播講。</p><p>有線二十四小時娛樂新聞台將於下月啓播，早前已物色到五男七女年輕主播，另外還要找兩位資深娛樂圈一男一女藝人加入，帶領新主播報道娛樂新聞。<br> &#13;<br> <spanclass>「每星期做兩日」 &#13;<br> 其中吳君如已落實簽約，至於另一位男藝人，則還未落實，據知曾志偉正傾洽中。吳君如簽約有線，不怕得罪大台無綫嗎？君如前日接受本報電話訪問時說：「我同有線娛樂新聞台簽咗半年約，每星期做兩日，價錢合理囉，又唔影響我做電台。」&#13;<br> 君如續說：「我覺得有線今次唔係純八卦，有多啲角度去做娛樂新聞，對我嚟講幾有挑戰性，我都想試吓。我本身冇同任何電視台有合約，同無綫亦冇乜交情，所以冇話得唔得罪，最多以後我有戲上，無綫唔會訪問我囉。」&#13;<br> 君如將要帶領新主播，她說不怕被青春靚女主播比下去，她說：「互相切磋啫，我不嬲認老㗎，冇所謂。呢班新主播好有潛質，但係欠缺經驗，如果我冇價值，就唔使搵我啦，我對自己有信心㗎。我嘅角色就係做社長，好似報紙政評咁，評論吓啲娛樂新聞。」<br> &#13;<br> <spanclass>「踩人係最低招」 &#13;<br> 問君如可怕得罪藝人？她說：「怕㗎！我做電台節目，人哋覺得我敢言，其實我都係講大是大非嘅嘢啫，我驚令到其他藝人唔開心㗎，我自己係藝人就最了解。其實我都冇乜撩過藝人啲嘢嚟講，到時有嘢嘅，咪留返畀啲主播講囉。好似講謝霆鋒咁，我未必要得罪佢㗎，可以轉一個角度講，踩人係最低招嘅。」&#13;<br> 採訪：張止寒</spanclass></spanclass></p></body></html>