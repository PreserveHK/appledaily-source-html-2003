<html><header><meta charset="utf-8"><title>地產多聲道：藍灣複式開齋利記收20萬佣</title></header><body><h1>地產多聲道：藍灣複式開齋利記收20萬佣</h1><p>利嘉閣地產港島東區區域經理陳偉雄話，旗下藍灣半島分行啱啱升為高級物業顧問嘅李淑蘭，最近做咗單過千萬成交，係藍灣半島複式，重係屋苑嘅第一宗複式成交㖭。&#13;<br> 陳偉雄講，買家係由熟客介紹，原住開西半山約一千呎單位，希望換大啲，第一次睇樓就好鍾意，即刻還價，同發展商傾咗五日。發展商兩個月前重叫緊千二萬，結果以一千零八十萬成交。單位係六座頂層D室，二千一百五十八方呎，係屋苑最大面積，重有個九百零七呎平台。發展商賣咗呢個單位之後，其他複式嘅議價幅度會收緊，可見十分惜售。&#13;<br> 利嘉閣促成第一單複式買賣，有成二十萬佣。<br> &#13;<br> <spanclass>中港城擲千萬推廣 &#13;<br> 信和動用超過一億翻新尖沙嘴中港城，第一期工程將會喺十月完工，聽信和租務部總經理陳昌傑講，到時商場會富歐陸色彩，計劃未來一年用逾一千萬做宣傳推廣活動，其中一項係中港跨境宣傳活動，費用過百萬。&#13;<br> 第一期翻新工程包括將地下換上歐陸式設計，更換天花、地台同照明等。重新間過舖位，擴闊走廊，同騰出更多空間做表演場地。第二期工程主要改善中港城廣東道入口大門、改動同增加電梯等。&#13;<br> 信和最近成功獲得十幾間店舖承租，聽講另外重有幾間著名零售商舖，日內達成租務協議。<br> &#13;<br> <spanclass>中原有機會再分紅 &#13;<br> 中原上半年因有錢賺，向非營業部員工派發四分一個月花紅，已經公布一段時間，但集團主席施永青禮拜四喺公司網頁，專登舊事重提，原來重有下聞嘅。&#13;<br> 老施話非營業部之前減薪15%，若下半年大家努力，公司有能力再派多啲花紅，隨時有機會補回全年減薪造成嘅損失，保住九七到𠵱家都唔使減薪嘅紀錄。&#13;<br> 同時，老施又公布一批成績突出，值得嘉獎嘅營業部管理人員名單，董事級有王浩聰；助董級有周永輝同方啟明；區經級有鄭莉莉、林偉文同徐志華；分行經理級有黃文龍、李巍、鮑志德、李玉祥同麥成輝。原因係呢班員工在惡劣環境下永不言敗、身先士卒發揮最高團隊精神、事前有部署、有刻苦能力、同善於了解敵情並迅速作出回應。咁各員工識做未？</spanclass></spanclass></p><p><spanclass>上市公司租樓有着數 &#13;<br> 一間上市建築公司，啱啱以每呎個八，承租柴灣富誠工業大廈，四千一百二十五呎單位。中原郭楚華話，間建築公司即睇即租，而且重爽快地一次過畀六個月租金。業主見租客係一上市公司，又咁快應承，所以肯以低市值三成出租。&#13;<br> 間上市建築公司，原本租用元朗區約一萬呎貨倉，儲存公司文件，租金同新承租單位相若，雖然可以用嘅地方少咗，但由新界搬去市區，出入方便，計落都有着數。<br> &#13;<br> <spanclass>嘉華邊開記者會邊聽孫公講話 &#13;<br> 孫公（孫明揚）噚日喺獅子會午餐會公布樓市數據，地產界自然十分關注。&#13;<br> 嘉華地產咁啱喺隔籬海景嘉福酒店搞記者會，為即時知道孫公爆乜料，嘉華高級物業經理陳玉成索性同記者一齊睇直播，攞第一手資料。當孫公重未講到正題嘅時候，就繼續講嘉華賣樓消息，到「戲肉」啦，就即時睇實部電視，一心二用。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>