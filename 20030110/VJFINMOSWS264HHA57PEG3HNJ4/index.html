<html><header><meta charset="utf-8"><title>全港首個Mini越野賽車場頻頻炒車</title></header><body><h1>全港首個Mini越野賽車場頻頻炒車</h1><p>遙控賽車的MiniCar一向只有跑車款式，講求的是操控技術及速度上的競賽。不過月前遙控車生產商京商就推出了越野型的MiniCar，比傳統的更過癮，而首個Mini越野車場亦於日前宣告誕生，飛台、沙地、石地和鑊形跑道都有齊，足以考驗你身手同技術！想亡命飛車，如今在室內一樣得！&#13;<br>記者：劉耀祥&#13;<br>攝影：陳陶鈞&#13;<br>鳴謝：永利遙控科技公司、展藝模型公司</p><p><spanclass><fontstyle>萬元建築費　3天起貨  &#13;<br> 首批Mini越野車於12月推出之時，賽車場EGR負責人方先生就已構思製造專供Mini越野車使用之賽道。「當第一批車返咗嚟之後，首先要測試吓佢嘅能力，例如扭力、速度、操控性等，跟住先構思個場，邊度要加石仔、邊度要加飛台，等大家可以完全發揮部車嘅威力。而由構思賽道到完成就用咗大約一個禮拜時間，連續3日每日做十幾個鐘先至完成，建築費約一萬蚊左右。」</fontstyle></spanclass></p><p><spanclass><fontstyle>激玩點7秘技  &#13;<br> 對於只有4、5吋長的Mini越野車，放在全長接近50米的Mini越野車場，已經係屬於一個「大場」，而場內更是危機處處，有吊橋、沙石地、連環飛台等高危「交通黑點」，就採訪當日所見，翻車、連環相撞等場面不時出現。所以要玩得安全，玩得叻，一於就搵製作者兼負責人嚟解構呢個Mini越野車場！</fontstyle></spanclass></p><p><spanclass><fontstyle>改裝三部曲  &#13;<br> 玩遙控車除了有速度及技術之外，另一個吸引人的地方就係有大量改裝零件供應，隨玩家喜好改裝成自己心頭愛，而改裝零件價錢由幾十蚊到幾百蚊都有，豐儉由人。據負責人方先生解釋，原裝「廠車」已經齊料，可以即買即玩。</fontstyle></spanclass></p><p>新手改裝：車胎、轆軨&#13;<br> 提升：咬地能力&#13;<br> 初階改車多數都會從車胎及轆軨入手，簡單之餘更可直接提升越野車咬地能力，過彎都冇咁易跣胎。而轆軨改用合金製造，可以增強輪胎的硬度，令車仔都可以更加穩定。</p><p>進階改裝：轉更大摩打&#13;<br> 提升：速度感&#13;<br> 既然架車穩定咗，咁進一步當然就想速度上有所提升，所以進階改裝就係更換轉數更高、馬力更大的摩打。而摩打就多數分為日本貨及本地貨，價錢都只係幾十蚊咁上下。</p><p>老手改裝：車架、避震&#13;<br> 提升：回彈、耐用&#13;<br> 話明老手，當然由頭到尾都要大改，甚至連車架都改用合金車架，比原廠的膠車架更加硬淨，繼而就換埋油壓式避震，回彈更加快亦更加耐用。</p><p><spanclass><fontstyle>車神傳說  &#13;<br> 眼見場內玩家玩得咁開心，所以就特別搵咗幾位「車手」傾吓，睇吓Mini越野車究竟有乜咁好玩？</fontstyle></spanclass></p><p><spanclass><fontstyle>最資深車手譚先生  &#13;<br> DunDun吓好鬼盞&#13;<br> 車齡：10年&#13;<br> 擁有車輛：三菱Pajero&#13;<br> 改裝項目：前後避震、車胎、LED燈、摩打&#13;<br> 「一出就即刻買嚟玩，傳統遙控跑車就講求速度同賽道線位，每分每刻都要好留神，所以壓力都好大，反而控制越野車嘅技術各有不同，見到架車Dun吓Dun吓，好似真車咁，真係好過癮㗎。」</fontstyle></spanclass></p><p><spanclass><fontstyle>全場改裝王Jimmy  &#13;<br> 最愛玩移植&#13;<br> 車齡：2年&#13;<br> 擁有車輛：三菱Pajero&#13;<br> 改裝項目：前後避震、車胎、Led燈、摩打、槓桿、天線、自製行李架及防撞欄、大量水印貼紙&#13;<br> 「全架車由頭到尾都有改，除咗專供越野車用嘅配件之外，更特登走去買番同款車嘅模型，將車頂行李架呀、前後防撞欄等，都移植到架車上，重會Print啲貼紙黐落去，同埋加咗好多LED燈。」</fontstyle></spanclass></p><p><b> EGRMiniCar賽車場</b> &#13;<br> 地址：旺角廣東道982號(近山東街)嘉富商業中心2樓&#13;<br> 查詢：26259089&#13;<br> 收費：&#13;<br> 周一至周四：&#13;<br> 12:00nn-6:00pm$10/小時&#13;<br> 6:00pm-1:00am$15/小時&#13;<br> 周五、周六及公眾假期&#13;<br> 12:00nn-6:00pm$15/小時&#13;<br> 6:00pm-1:00am$20/小時&#13;<br> 周日&#13;<br> 12:00nn-6:00pm$15/小時&#13;<br> 6:00pm-11:00pm$20/小時&#13;<br> ＊每日全日收費：$70（成人）$50（學生）</p></body></html>