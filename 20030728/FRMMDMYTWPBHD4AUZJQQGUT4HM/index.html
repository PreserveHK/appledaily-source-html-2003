<html><header><meta charset="utf-8"><title>地產多聲道：淺水灣車房月租六十萬</title></header><body><h1>地產多聲道：淺水灣車房月租六十萬</h1><p>淺水灣係富豪聚居地，不過，圖中箭嘴所示呢個喺淺水灣酒店對出嘅低密度建築物，唔係住宅嚟㗎，而係車房。話佢係富貴車房一啲都冇錯，此話何解，皆因月租要成六十萬。&#13;<br> 車房喺淺水灣道六十號，由大酒店持有，睇番大酒店年報，叫呢度做淺水灣車房，淨係聽個名已經夠晒富貴啦。肯畀咁高租值去租嘅客戶來頭都唔小嘢，就係平治（大酒店叫佢梅賽德斯——奔馳），租期五年，月租六十萬，有五個月免租期。另外，租客可再續約三年，但月租就要六十六萬一千蚊。呢個都可算係紀錄嘞。&#13;<br> 聽講平治有意將呢度改做陳列室。就晒啲闊佬，喺酒店歎完茶，施施然行過隔籬揀心水靚車，認真周到。<br> &#13;<br> <spanclass>豪客日花十四萬地鐵商場換機票 &#13;<br> 地鐵商場本月再搞換購平價機票優惠，名額二千張，前日第一日就送出一千五百張。聽地鐵講，最豪嘅一位總共換咗四十張機票，以每張換購價一千一百八十八蚊計，要四萬七千五百二十蚊，而因為要消費四千五百蚊至可以換兩張機票，呢度又要使九萬蚊，一日之間花逾十三萬八千。&#13;<br> 呢名豪客叫Wendy，佢話自己同幾個朋友經常要往返北京同上海，咁啱朋友要買金器首飾，所以一齊去九龍灣德福廣場消費，順便換機票。以有效期八個月計，若只得佢一個人用，每月要出門五次至用得完。&#13;<br> 地鐵今次係同港龍合作，推出購物換機票優惠，喺地鐵旗下四個商場消費滿三千蚊（兩張一百蚊或以上嘅唔同店舖發票），就可以用一千一百八十八蚊，換一張往返上海或北京機票，消費滿四千五百蚊可換兩張。每張機票重附有二百蚊地鐵商場現金券。</spanclass></p><p><spanclass>曾淵滄為中原指數解畫 &#13;<br> 蘭西早前提到中原城市領先指數，可能會因一啲偏高或偏低價而令數據有出入，最近收到該指數的研究主任曾淵滄博士來函，話佢哋喺設計指數時，已諗埋點解決呢個問題。&#13;<br> 例如單位附有豪裝令造價過高，佢哋會作出相應調整，一般嚟講，若果啲成交係嚟自中原，就可以偵察到，當日後呢啲單位轉手，會按年作出調整。好似凶宅咁，已經有晒資料，因此而影響到指數嘅準確度，根本唔存在。佢重話一有偏高同偏低嘅成交，佢哋會有既定機制作出分析。<br> &#13;<br> <spanclass>卓悅老闆娘何文田想置業 &#13;<br> 九龍矚目豪宅新盤何文田君頤峰，噚日首度開放示範單位，畀公眾人士參觀，即日就見到名人到場睇樓。&#13;<br> 啱啱上咗市嘅卓悅控股，老闆葉俊亨同老婆鍾佩雲，一家大細喺下晝四點鐘左右嚟到。&#13;<br> 打扮新潮嘅葉太話，覺得個示範單位唔錯。佢話，樓價跌到差唔多，所以會考慮入市。&#13;<br> 聽講葉氏夫婦𠵱家租緊大埔豪宅鹿茵山莊。既然葉太認為樓價見底，睇嚟入市嘅機會都好大。&#13;<br> 君頤峰最平個單位都唔使五百萬，對於上市公司主席嚟講，真係濕濕碎。<br> &#13;<br> <spanclass>代理賣樓兩手準備 &#13;<br> 𠵱家發展商賣樓，分分鐘會俾對手截擊，但其實咁樣都可為市場提供商機，睇吓邊個夠觸覺敏銳，搶到先機。好似新世界同信和等發展嘅何文田君頤峰，開始殺到埋身，經紀梗係做足工夫啦，但係有啲代理阿頭，已經問埋恒隆個九龍站君臨天下會點，做定兩手準備，以免一旦有截擊行動，都唔使手忙腳亂。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>