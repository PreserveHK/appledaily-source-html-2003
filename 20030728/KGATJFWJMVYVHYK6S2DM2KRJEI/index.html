<html><header><meta charset="utf-8"><title>李國章搬屋 - 左丁山</title></header><body><h1>李國章搬屋 - 左丁山</h1><p>前星期喺沙田馬會飲茶，撞見中大前校長李國章夫婦撐枱腳，李太睇嚟精神幾好，可能係接受治療幾個月之後，佢患上嘅乳癌受到控制啩。李太經常要到威爾斯親王醫院，住響沙田，係比較方便啲。</p><p>中大學生會大概要搵啲「議題」（issue）發揮吓，去信畀中大校董會主席、校長等人，要求解釋李國章點解重係住在校長宿舍「漢園」，要向公眾交代。呢件事其實係non-issue，好易答啫：（一）中大資產如果係用公帑興建嘅，即係納稅人資產，應該爭取合理回報。李國章辭職後，金耀基教授做過渡校長一年半，佢唔想由細屋（駿景園）搬去大屋（漢園），再由大屋搬番細屋，合道理到極，咁樣，如果李國章搬走，漢園丟空，對中大，對公眾，有乜好處？答案係冇！&#13;<br> （二）李國章交市值租金，自付水電費，自己請工人，等中大可以利用一間吉屋收租有收入，喺政府削減大學經費之時，直情係一件好事，可以增加中大收益。（三）以上係講道理。講人情，李國章對中大有功有勞，李太不幸患上癌症，唔想搬住，想住近啲威爾斯，中大相就吓，唔叫佢哋快快搬，有乜唔啱？中大精神有情有義，啲學生應該識得。&#13;<br> 李國章好識做人，知道中大新校長明年到任，於是十月就搬走，等有時間清理「漢園」（其實已經好舊要裝修）畀新校長入住。中大學生會要追究，有佢哋嘅權利，不過冇乜意思啫。</p></body></html>