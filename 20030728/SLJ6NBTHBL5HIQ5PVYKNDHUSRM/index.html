<html><header><meta charset="utf-8"><title>黑麻麻睇星星　LGG7030玩浪漫</title></header><body><h1>黑麻麻睇星星　LGG7030玩浪漫</h1><p>雖然流星雨熱潮已過，夏天又成日打風落雨，不過想睇星星都唔係冇辦法，皆因LG繼前作G8000大玩多媒體影音之後，今次一於帶大家回到大自然，新作G7030將十二星座搬入手機，配上全港首部用上OELD物料的外屏幕，隨時隨地都可以睇星星，情侶們同另一半一齊睇就更加有氣氛喇。	&#13;<br>&#13;<br>記者：劉耀祥　攝影：陳智良　&#13;<br>ImageGirl：Kate</p><p><spanclass><fontstyle>LGG7030Profile  &#13;<br> 制式：GSM900/1800&#13;<br> 顯示器：外屏幕：256色OELD/96×64像素；內屏幕：65,000色UFB/128×160像素&#13;<br> 功能：GPRS、WAP、EMS、40和弦&#13;<br> 備用時間：約200小時	&#13;<br> 通話時間：約150分鐘&#13;<br> 體積：87×45×25mm	&#13;<br> 重量：89g&#13;<br> LG查詢：26361123</fontstyle></spanclass></p><p>銀黑色的G7030乃LG首部用上256色OELD（電子有機冷光）外屏幕的手機，未開機都已經與別不同，開機後黑色底色的OELD屏幕馬上有五顏六色的字體顯示，時間、電源、接收信號及所用網絡一一呈現眼前，在漆黑的背景下顯得特別搶眼。</p><p><spanclass><fontstyle>星座動畫夠浪漫  &#13;<br> 一眾手機訊息「稍作休息」後，便立即由下至上轉個不停，未知是否OELD特性，小記曾接觸另一廠牌的OELD屏幕手機，同樣都會轉個不停。當按下機側的音量鍵後，首先會出現日期，再按就會出現戲肉──星座圖，睇住逐粒星星用線連起，最後再出現所屬星座的圖樣，都幾浪漫。內置12款星座動畫供外屏幕播放，用家可以選擇單一星座或隨機播放所有星座圖，當然除星座之外亦有其他款式動畫，就算唔睇星都唔怕悶。</fontstyle></spanclass></p><p><spanclass><fontstyle>機外機內兩種風格  &#13;<br> LG於G7030上唔單止屏幕鍾意玩Color，就連機身都唔放過，今次共有藍銀、銀黑及紅銀三款，大玩顏色Mix&amp;Match，用雙色配搭的G7030比一般摺機更突出，其中銀黑G7030揭開後以全「黑面」示人，對比之下令65,000色內屏幕相當光亮。按鍵則按照一貫韓風手機風格，四方向鍵再加兩個快速鍵，兩個快速鍵設定為鈴聲及開啟錄音，可惜用家不能更改，若果較少用的話就浪費兩個按鈕了。&#13;<br> G7030亦與以往LG機一樣，隨機附送電腦程式，用家可以從電腦中自製鈴聲及圖像，慳番唔少Download錢。</fontstyle></spanclass></p><p><spanclass><fontstyle>機面睇SMS啱懶人  &#13;<br> LG將OELD屏幕玩得淋漓盡致，除了睇星星之外，實用性都一樣兼顧到，因為當有SMS的時候都一樣可以從外屏幕觀看，毋須打開手機都知道SMS講乜，連中文都可以睇到，對「懶人」用家實在體貼周到，若果身處戲院等黑暗地方都唔使打開個65,000色彩芒「燦」親人，不過使用上就要眼明手快，皆因必須要收到新訊息時馬上按音量鍵先睇到，如果唔係都係要乖乖打開機CheckSMS。G7030同樣支援EMS，不過就未可以在外屏幕上直接收睇，當然又有圖又有字，梗係用番個「大銀幕」睇先至最傳神。</fontstyle></spanclass></p></body></html>