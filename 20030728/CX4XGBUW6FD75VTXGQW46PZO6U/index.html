<html><header><meta charset="utf-8"><title>　　夏鼎基教仔納稅人錢勿亂花 - 李八方</title></header><body><h1>　　夏鼎基教仔納稅人錢勿亂花 - 李八方</h1><p>財爺一職懸空，正所謂聞戰鼓思良將，最近同英國大狀小夏鼎基傾開二十三條，八方諗起佢父親、七十年代嘅財爺夏鼎基爵士，佢一手奠定「積極不干預」財策，曾蔭權及任志剛皆係佢門生；不過講到堅守原則同謹慎，阿松甚至煲呔以至老任就差幾皮。<br> &#13;<br> <spanclass>阿松二百萬修葺官邸 &#13;<br> 夏鼎基六二年來港，八五年退休後回英國老家，之後十年冇踏足香港，原來係因為守原則，認為做完官唔應該再留喺殖民地指手劃腳。直至九五年小夏鼎基極力游說，話返香港睇吓冇問題，佢先肯東來，見到香港發展神速非常開心，可惜呢次係佢最後一次香港之旅；九九年，夏鼎基於倫敦病逝。&#13;<br> 小夏鼎基特別講咗個小故事畀八方聽。話說夏鼎基七一年出任財政司入住壽山村道官邸，小夏鼎基同細佬妹向父親提議，搵人修剪官邸內雜草叢生嘅網球場，等佢哋可以打吓波。點知老父一口拒絕，理由係「唔能夠亂花納稅人一個便士」，結果幾兄妹只好自己去球場除草。小夏鼎基重加多一句，叫八方一定要記低，就係𠵱家財司官邸嘅車房比佢當年嘅大咗好多。&#13;<br> 記得阿松上任時，花咗二百四十萬修葺官邸，可惜佢咪間戇居只住咗年幾；球場仍在，人面已非。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>