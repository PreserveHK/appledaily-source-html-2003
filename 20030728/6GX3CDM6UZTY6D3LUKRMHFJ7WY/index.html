<html><header><meta charset="utf-8"><title>手機小圈子</title></header><body><h1>手機小圈子</h1><p><spanclass><fontstyle>大群鯊魚襲先達&#13;<br>雖然話彩芒和弦先夠潮，不過有特別功能嘅手機依然咁搶手，就好似Ericsson（冇錯，係Ericsson，唔係SonyEricsson）部鯊魚機R310sc，兼備三防功能，外形夠Sharp夠搶，一樣都係愛型及運動人士之選。近日有大批R310sc殺入先達，重係四色齊晒，但係價錢就要$880，差唔多同部彩芒和弦機咁上下。呢啲場最能反映部機喺消費者心目中的價值，唔好話舊款，好機未必要和弦彩芒先有人識欣賞嘅。&#13;<br>查詢：23987320（鉑匯科技）</fontstyle></spanclass></p><p><spanclass><fontstyle>SonyEricssonT105現身  &#13;<br> 低價機一向都係個龐大市場，幾百蚊一部新機唔止係三、四線廠先有，大廠都一樣咁重視。上星期SonyEricsson開始將T100嘅新版T105派落場，外形同T100有九成九相似，就連功能都九成九相似，照樣有EMS、WAP、陰陽曆等，只係啲掣同外殼質料有啲分別，基本上只係換個型號，不過新機都係收你$780，新舊型號都冇所謂，打到咪得囉！&#13;<br> 查詢：27892650（領域電訊）</fontstyle></spanclass></p><p><spanclass><fontstyle>西門子SL55長炒長有  &#13;<br> 繼T610之後，今期當炒嘅機絕對係西門子SL55莫屬，喺容祖兒同陳奕迅日谷夜谷下，由最初嘅$3,000左右，炒到上$3,400，尤其紅色更加搶手，冇$3,800都出唔到門口，個勢比之前T610更加勁。雖然各大網絡商都重係標緊「官方價」，不過問親多數都話冇貨，就算有貨都要等差唔多成個月先有，據手機舖老闆講，唔止香港搶手，內地客都搶住掃貨，唔怪之得炒得咁開心。&#13;<br> &#13;<br> 文：羅新基</fontstyle></spanclass></p></body></html>