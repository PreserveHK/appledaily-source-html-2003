<html><header><meta charset="utf-8"><title>　　余若薇排第尾谷選票 - 李八方</title></header><body><h1>　　余若薇排第尾谷選票 - 李八方</h1><p>二○○三年將盡，全港都希望何志平局長呢支衰下籤快啲成為歷史。&#13;<br> 展望○四，凡有靈性嘅，都希望民主之火可以延續，九月立法會更多民主開明派人士勝出。聽聞，民主派真係諗緊喺港島區以一張名單參選，楊森打頭陣、何秀蘭第二，馬丁話，佢同余若薇邊個排第四都冇所謂，反正都係想方便啲選民，唔使配票咁辛苦，同時亦想谷更多人投票，因為到時嘅競選口號會變成「如果你想馬丁同余大狀重返立會，就一定要投票，少一票都唔得」。&#13;<br> 余若薇冇表過態是否再選，但係選民都同佢做咗決定，佢阿姐又的確魅力沒法擋，噚日又去樂施會喺中環怡和大廈低層嘅商店搞義賣，捐咗一件ChristianDior嘅新外套、一件名牌背心同埋pull-over出嚟，余小姐嘅fans要買快手，義賣周今個星期六結束，謹代表主席莊陳友同埋非洲、東南亞及祖國大陸多謝你哋。&#13;<br> （圖）除咗余若薇（左）嘅CD外套，藝人蒙嘉慧（左二）捐出嘅Chanel手袋，底價都係$2,500。樂施會主席莊陳友（右）好感激。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>