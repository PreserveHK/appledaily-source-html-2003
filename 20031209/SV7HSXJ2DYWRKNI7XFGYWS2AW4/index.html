<html><header><meta charset="utf-8"><title>　　外交展魅力　家寶情懷總是詩 - 李八方</title></header><body><h1>　　外交展魅力　家寶情懷總是詩 - 李八方</h1><p>溫家寶訪問美國，再次表演感性，講到台灣問題，佢話：一道淺淺嘅海峽，係最大嘅國殤，亦係最深嘅鄉愁。&#13;<br> 呢句說話，鬼咁有詩人余光中Feel，皆因為呢兩日嚟香港中大演講嘅中國首席大詩人，作過一首詩，名為〈鄉愁四韻〉，其中有一句就係「鄉愁是一道淺淺的海峽，我在這頭，大陸在那頭」。溫家寶嘅文學修養，由余光中到泰戈爾，都一樣咁博貫中西，呢一樣特區三司十一局，真係拍馬都難追。<br> &#13;<br> <spanclass>不想攻打台灣 &#13;<br> 溫家寶又話，只要有一絲希望、中國都想和平解決統一問題，換言之，先幾日大陸喊打喊殺咁嘅聲，唔係佢嘅意思。溫總嘅形象，喺共產黨人中，出咗名係有人性，一個喺八九民運敢陪住趙紫陽探望絕食學生嘅長官，點都唔會係壞人，溫家寶同愛滋病人握手，執政為民，如果大陸五十年前就有咁嘅領袖話事，而唔係毛澤東、江青、林彪呢班癲佬癲婆，國家就唔會搞到咁。&#13;<br> 溫總確實唔想攻打台灣：第一，中國冇跨海作戰勝利嘅經驗，攻打台灣，唔可以淨係靠飛彈，要派坦克登陸佔領。點樣運啲坦克過台海？出動轟炸機，台灣空軍即時迎戰。就算三百萬解放軍人海戰術強行登陸，不怕死傷，以後駐守，都會遭到台灣佬巷戰游擊反抗，好似今日嘅巴格達。&#13;<br> 第二，強行攻打，台灣佬即時有血海深仇，夾硬攻佔咗之後，日後都冇時安寧，台灣人唔會心服。打爛晒啲建設，又要重頭再嚟，重建全國到時就益晒跨國企業，有冇老襯啲？&#13;<br> 打台灣，唔係講笑，重要同美國佬擘晒面。溫總係理性之人，唔會咁癲。陳水扁唔生性，係都鍾意揸塊紅布，喺隻牛面前拍吓拍吓嚟挑釁，不過，呢個場，始終都係美國睇住，最後一定會冇事。</spanclass></p><p><spanclass>詩人治國蝕底 &#13;<br> 溫總出口吟詩，鬼咁浪漫，家寶情懷總是詩，小心呀，詩人治國，始終都好蝕底，因為政治呢樣嘢，唔係少年維特的煩惱咁簡單。&#13;<br> 不過，人哋行出嚟，至少有台型，有學養，冇董班子啲嘴臉咁鬼俗。講鬼咩，讀書少，又只好賴殖民地點解唔教吓余光中同泰戈爾，搞到香港人個個賭馬食魚翅？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>