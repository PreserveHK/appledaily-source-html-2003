<html><header><meta charset="utf-8"><title>一味窩輪：博和黃反彈吼9914</title></header><body><h1>一味窩輪：博和黃反彈吼9914</h1><p>美股拖累，港股散137點，傷得最重嘅重磅股係和黃（013），收53.50元，冇咗4%。同上周初最高57.75元比較，唔覺唔覺已經唔見咗4.25元。&#13;<br> 是日威水輪，自然有和黃Put輪份，10件上榜輪中，和黃Put輪佔咗7件，升幅由15%至63%，成交金額最大嘅係9328同9927。9328明年6月到期，輪價73仙，溢價10.8%，槓桿率7.3倍；9927明年2月到期，輪價13.2仙，溢價9%，槓桿率40.5倍。博和黃重有得跌，買9328呢件較遠期嘅Put輪比較適合。不過，和黃已跌到超賣水平，Put輪諗唔過，要博嘅反為係吼低位買Call輪，對象係9914。<br> &#13;<br> <spanclass>873多數冇得剩 &#13;<br> 有項統計話海爾喺國內係排名好高嘅名牌，海爾中建（1169）彈上3.1仙，升幅11%，帶挈隻公司輪873飛上2.2仙，升幅69%，成為是日輪王，不過成交金額得1萬銀。&#13;<br> 隻輪明年2月到期，行使價5.2仙，溢價74.8%，槓桿率14.1倍。要正股兩個幾月內升75%以上，唔得實際，隻輪九成九機會飲雪水。睇番正股，市值去到31億元，業績唔見得靚，亦唔係買得過嘅對象。&#13;<br> 章　盛</spanclass></p></body></html>