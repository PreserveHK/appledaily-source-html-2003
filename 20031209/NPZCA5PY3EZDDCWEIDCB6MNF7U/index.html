<html><header><meta charset="utf-8"><title>　　《魔戒3》14號偷步睇 - 李八方</title></header><body><h1>　　《魔戒3》14號偷步睇 - 李八方</h1><p>聖誕大片《魔戒三部曲：王者來臨》鐵定十八號全球同步開畫；不過，香港下個禮拜日（十四號）有得睇先，事緣「龍傳基金」安排咗一場慈善首映，喺國金中心間新戲院招待政商名流，重請咗新老爺曾蔭權主禮，而龍傳班董事如楊鐵樑、李澤楷、王䓪鳴、李麗娟等亦會出席。除咗名人，一班藝人包括劉德華、黃秋生、鄭裕玲、汪明荃等亦在邀請名單之上，肯定星光熠熠。&#13;<br> 有戲睇固然好，但點樣防範盜錄呢？聽講有關方面好緊張，請咗幫巨星匯做保安間美國公司負責，佢哋會喺入場處設檢查站，貴賓都冇面畀，一視同仁要查隨身物品，連手提電話亦唔准帶入場（當然佢會同你妥為保存，重畀個臨時電話冧巴你用），各位如果有帖去睇戲，就唔好帶咁多嘢啦。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>