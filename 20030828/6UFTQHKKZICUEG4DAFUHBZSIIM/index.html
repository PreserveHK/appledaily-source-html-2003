<html><header><meta charset="utf-8"><title>　　曾俊華煲傅聲舊VCD - 李八方</title></header><body><h1>　　曾俊華煲傅聲舊VCD - 李八方</h1><p>工商及科技局局長曾俊華噚日同傳媒茶敍兼提早食月餅，一如上一任嘅唐公子，七歲開始學洪拳嘅曾局長都力撐港產片，重話好鍾意睇電影，每個weekend都捧場。&#13;<br> 八方有心考佢，問佢呢排睇過邊部片，局長冇正面回應，只係話：「成龍嘅要睇，佢重做得幾多年呀！」咁樣寸大哥？但局長隨即補充，係因為成龍咁嘅年紀有咁嘅身手，實在難得。&#13;<br> 原來局長最近睇嘅係邵氏出品舊戲VCD，重要係由傅聲主演嘅洪拳片，可惜局長記唔起戲名，八方則相信佢講嘅片可能係《洪拳小子》、《洪拳與詠春》或者《方世玉與洪熙官》。&#13;<br> 講番工作，貴為本港電訊科技最高決策者嘅曾局長話，重未被邀試用3G，亦冇人叫佢睇收費電視。各位營運商要把握機會，向局長推介吓喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>