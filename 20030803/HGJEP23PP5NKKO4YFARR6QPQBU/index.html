<html><header><meta charset="utf-8"><title>今正日之各自搵食：<br>飲茶！汪明全</title></header><body><h1>今正日之各自搵食：<br>飲茶！汪明全</h1><p>逢假日去茶樓，例必等一輪先可以入座，有無諗過飲茶都可以有好多種方式？一家大細可以驅車入郊外飲餐鄉村風味山水靚茶，飲完重可以行山呼吸新鮮空氣。老人家就約班Friends，晨咁早去品嘗一頓傳統早茶。後生仔女懶起身，最好就梗係幫襯無分時段嘅24小時點心舖。老、中、青三代各有所選！</p><p><spanclass><fontstyle>端記山水茶冧客  &#13;<br> 一提起端記，人人第一時間都會諗起其山水靚茶。本身係原居民嘅老闆朱伯話，佢哋由山上取水沖茶，名副其實係山水靚茶，每位盛惠$2，都算超值！</fontstyle></spanclass></p><p><spanclass><fontstyle>人手即拉蝦米腸$12  &#13;<br> 師傅自製手拉腸粉，鋪滿蝦米同葱花，淋上熟油同豉油，腸粉拉得夠薄，入口唔會成口粉，加上鹹香蝦米及葱香，充滿鄉村風味。</fontstyle></spanclass></p><p><spanclass><fontstyle>炭燒燒鵝$55/例牌  &#13;<br> 師傅每朝早準時八點半就會開始用炭爐燒，不過只限五隻，通常一個上晝就會沽清。用炭爐燒燒鵝夠晒原始風味，味道香濃，想試請早。</fontstyle></spanclass></p><p><b> 茶客有幾句</b> &#13;<br> 陳生：「我日日都會帶埋幾隻雀嚟飲茶，三十年不變，燒鵝同盅頭排骨飯都好食。」&#13;<br> &#13;<br> 店名：端記茶樓&#13;<br> 電話：24905246&#13;<br> 地址：荃灣荃錦公路川龍村58號&#13;<br> 營業時間：上午6時至下午2時</p><p><spanclass><fontstyle>蓮香回味失傳點心  &#13;<br> 每朝六點一開舖就開始座無虛席，全因幾款幾乎失傳嘅招牌點心，加上靚茶，其魅力大得連中環白領都毫不介意環境和裝修而繼續追捧！</fontstyle></spanclass></p><p><spanclass><fontstyle>豬膶燒賣$14  &#13;<br> 近乎瀕臨絕種嘅豬膶燒賣，件件豬膶唔多唔少都足有一両重，墊底嘅燒賣同樣不多不少用上一両豬肉，豬肉混有冬菇及蝦仁，蒸時豬肉汁同豬膶味道融合，豬膶入口爽滑，完全無過火。</fontstyle></spanclass></p><p><spanclass><fontstyle>雞球大包$11  &#13;<br> 雞球大包好食在於用料新鮮，新鮮雞球、花菇混合鹹蛋黃。其中鹹蛋黃由廣州運返，鹹蛋黃流晒油，每朝賣到九點左右就沽清。</fontstyle></spanclass></p><p>店名：蓮香樓&#13;<br> 電話：25444556&#13;<br> 地址：中環威靈頓街162號地下及2樓&#13;<br> 營業時間：上午6時至晚上11時</p><p><spanclass><fontstyle>點心皇食足全日  &#13;<br> 24小時點心店愈開愈多，雖然係快餐形式，但同樣有即沖靚茶，只要畀兩蚊就可以開壺茶，其實同普通茶樓無分別，24小時營業，懶鬼幾時起身都有得食！</fontstyle></spanclass></p><p><spanclass><fontstyle>中西合璧牛扒腸粉$12  &#13;<br> 點心都大玩Fusion，食得多牛肉腸，不如試試呢款牛扒腸。在布拉腸粉上鋪上煎香嘅薄牛扒，再淋上香濃黑椒汁，軟熟牛扒同滑嘟嘟腸粉，配搭雖然較古怪，但總算係點心上一個新突破。</fontstyle></spanclass></p><p><spanclass><fontstyle>香芋糯米卷$8  &#13;<br> 糯米卷食得多，香芋糯米卷就較罕有，外形同糯米卷差不多，但外層就選用一塊薄如紙嘅芋頭片。糯米混有花生碎，蒸熟後，煙韌糯米滲有淡淡芋香，頗特別。</fontstyle></spanclass></p><p><spanclass><fontstyle>茶餐廳口味雞扒公仔麵$12  &#13;<br> 一日二十四小時，為滿足不同食客要求，店內除點心外，另有多款茶餐廳食品好似各式公仔麵都有，全日供應。</fontstyle></spanclass></p><p>店名：（點心皇燒味快餐店）喜悅皇宮大酒樓&#13;<br> 電話：31182777&#13;<br> 地址：上環德輔道中267-275號地下&#13;<br> 營業時間：24小時營業&#13;<br> 備註：不設加一服務費</p><p><spanclass><fontstyle>107分鐘等位飲茶實錄  &#13;<br> 朋友同我講，如果想去旺角新世紀廣場嘅美心皇宮飲茶，一定要有心理準備。因為馬拉松式等位閒閒哋要等一粒鐘。經過明查暗訪，發現有百多款點心、價錢合理、就近火車站係迫爆場原因，一於實地試吓攞張四人枱要等幾耐！</fontstyle></spanclass></p><p><b> 終於有位</b> &#13;<br> 最後Iris終於用咗一個鐘頭四十五分鐘去等呢張四人枱，Iris經侍應帶到枱前，發現茶客其實重未埋單，繼續要等多兩分鐘先有得坐！</p></body></html>