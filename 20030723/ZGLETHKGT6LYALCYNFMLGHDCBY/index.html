<html><header><meta charset="utf-8"><title>紅軍訪港招風雨<br>球驗客手記：黃牛黨隨時斷米路</title></header><body><h1>紅軍訪港招風雨<br>球驗客手記：黃牛黨隨時斷米路</h1><p>雲南大姚縣地震，我哋睇波嘅自然會擔心影響到皇馬喺昆明嘅集訓計劃。遠嘅唔講，講啲切身啲嘅，颱風伊布都已經吹襲本港，來勢洶洶，至怕影響到利物浦嘅訪港之旅。貴人嚟到招風雨，想炒飛嘅黃牛黨唔使旨意得逞囉。&#13;<br> 天文台預測，伊布都威力好大，見報時天氣會顯著轉壞，有機會掛八號風球㖭。所謂「打風唔成三日雨」，就算風打唔成亦唔慌會好天，撞啱紅軍後日抵港，禮拜日比賽，希望呢位風大哥快啲走，等買咗飛嘅朋友可以安心。據我求大俠所知，呢場波門票已賣得八八九九，有人想炒飛都唔定，睇怕呢場風雨會斷佢哋米路嘞！<br> &#13;<br> <spanclass>嚴防皇馬女球迷裸跑 &#13;<br> 雲南紅塔正密鑼緊鼓，準備迎接周五到埗嘅皇馬，更安排娛樂節目畀眾球星，包括大象表現等。另外，皇馬訓練期間會採取嚴厲保安措施，但奇怪嘅係將禁止女球迷裸跑列為頭號高度重視突發情況。我求大俠雖然知好多女球迷瘋狂迷戀碧咸，之不過中國女球迷會唔會咁出位先？</spanclass></p><p><spanclass>皇馬唔簽米列圖 &#13;<br> 皇馬以米列圖膝部舊患未愈為理由，取消呢宗轉會。我求大俠一聽到就覺得意外，或者佢係有舊患，但每季都為獨立隊踢好多場波；響國家隊，連用人好似走馬看花嘅比爾沙都用佢，點睇都唔似有問題，真係唔知葫蘆賣咩藥啦。肯定嘅係，皇馬後防唔夠人，有前冇後都幾牙煙。<br> &#13;<br> <spanclass>阿柏天尼投拉素衰唔晒 &#13;<br> 阿柏天尼俾AC米蘭換咗去拉素，同球會長達十五年嘅賓主情誼一朝了，走得唔多開心。我求大俠一方面為佢歎息，但從好嘅角度諗，與其留響度做人球，倒不如加盟實力唔錯嘅拉素。睇吓史譚同埋米赫洛域，都係響文仙尼麾下鹹魚翻生，話唔定下一個輪到阿柏天尼呢。<br> &#13;<br> <spanclass>班拿比亞睇化人生 &#13;<br> 曼城隊長班拿比亞突然宣布退休，理由係覺得體能已經無法應付英超聯頻密賽程，今次決定搞到領隊基瑾組軍方面失預算；基瑾認為，班拿比亞受到科爾猝死關係，睇化人生才決定高掛球靴。我求大俠認為，既然球員唔想再踢，勉強要佢留隊都無用，所以基瑾呢次大方畀佢走都係啱嘅。</spanclass></spanclass></spanclass></p></body></html>