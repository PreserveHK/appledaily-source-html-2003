<html><header><meta charset="utf-8"><title>　　新聞Twins安全撤出巴格達 - 李八方</title></header><body><h1>　　新聞Twins安全撤出巴格達 - 李八方</h1><p>美伊之戰幾時打得成冇人知，但係兩隊電視台嘅採訪隊已經相繼返港。&#13;<br> 有線高劍青佢哋噚日凌晨一點鐘由巴格達出發，先去安曼，再飛去杜拜，到下晝兩點幾返到香江，認真轉折。&#13;<br> 阿青同八方講，今次採訪都算順利，但由於情勢日漸緊張，正如啲外交界前輩講，喺自己可控制下嘅情況收隊，好過狼狽地逃難，所以佢哋都聽話撤走。&#13;<br> 至於無綫隊人，謝彩雲年初一已經喺八方嗰Call台報平安，嗰日八方去咗聽演唱會，聽唔到電話，初二聽到彩雲同佢先生嘅聲音，先放下心頭大石。&#13;<br> 彩雲話今次再上前線採訪好興奮，佢重話入回教廟宇要包頭都係入鄉隨俗，唔係博出位。&#13;<br> 啲行家笑無綫派兩女子打前鋒，而有線就出四個男子，十足係Twins對F4，阿青聽聞，開心到不得了。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>