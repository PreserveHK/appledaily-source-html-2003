<html><header><meta charset="utf-8"><title>電單車：<br>百歲生辰Harley-Davidson電單車款多夠豪氣</title></header><body><h1>電單車：<br>百歲生辰Harley-Davidson電單車款多夠豪氣</h1><p>提起哈利電單車（Harley-Davidson），大家腦海內浮現嘅究竟係乜呢？嘈到拆天嘅排氣聲？改到八彩嘅電單車？不過點都好，哈利就係哈利，雖然車價較一般電單車高，但勝在款多兼且每部車都擁有一份豪邁氣派，所以哈利至今仍有一班忠實Fans支持。今年適逢哈利百歲生辰，不如今日就讓筆者，為大家介紹一下其中幾款在港有售嘅哈利電單車，一齊感受吓哈利電單車嘅神髓啦！&#13;<br>記者：畢明&#13;<br>攝影：陳陶鈞&#13;<br>ImageGirl：Samantha（CoolFactory）&#13;<br>查詢：TechnoHarley-DavidsonofHongKong（28068444）</p><p><b> 街車巡航車成主力</b> &#13;<br> 鋼鐵、橡膠、皮革與電鍍，呢四個項目正好係哈利電單車傳統嘅硬件元素，再加上人呢個軟件元素，哈利電單車才能紅足一百年；經過多年發展，現時嘅哈利電單車主要分成五個車系，分別係Sportster、Dyna、Softail、VRSCA及Touring，而車款亦集中喺街車及巡航車格局。</p><p><spanclass><fontstyle>科幻造型VRSCAV-Rod  &#13;<br> 如果要數最唔似哈利嘅哈利電單車，一定非VRSCAV-Rod莫屬；只要摘掉油缸上嘅刻章，恐怕你未必諗到，佢會係一部哈利電單車。流線圓滑嘅造型、各項設計獨特嘅細部零件，配上車身上大量鋁合金部份，都在提醒你呢個係前衞脫俗嘅指標。&#13;<br> 全車仍採用一貫巡航車嘅布局，有長長嘅軸距、前置腳踏、低矮嘅舒適座位等等，最惹人注目嘅地方首推車頭部份；由微微傾斜嘅頭燈往上望，表板組件與軚桿合而為一，然後經過閃亮嘅油缸，沿着圓管車架一邊掃視下去，喺巨大嘅引擎前懸着黑色主體嘅散熱水箱，呢啲都係令人難以忘懷嘅設計。&#13;<br> 但真正令人難忘嘅，重有全新V2引擎Revolution，今勻係哈利與保時捷Crossover嘅產物，完全高性能主義，崇尚馬力輸出，氣缸行程縮短之餘，引擎反應亦有所增強，與以往着重低扭嘅情況截然不同。前輪前曳角雖然甚大，但軚桿設置嘅高度偏低，甚易掌握，迴旋半徑亦較短，整體操控亦比傳統哈利電單車來得更靈敏。&#13;<br> </fontstyle></spanclass></p><p><b> 小檔案</b> &#13;<br> 引擎：1130ccRevolution（水冷V形二氣缸）&#13;<br> 馬力：115ps/8500rpm　扭力：10.23kgm/7000rpm&#13;<br> 車長：2377.4mm；車重：270.4kg&#13;<br> 新車售價：$207,900至$218,700</p><p><spanclass><fontstyle>秉承經典HeritageSoftailClassic  &#13;<br> 經典嘅哈利電單車外形，闊大輪胎加上闊沙板、多盞式大頭燈組合，再加上彈弓座椅等等，都代表咗巡航車嘅傳統；但HeritageSoftailClassic唔只一味玩懷舊，響傳統嘅面紗下，內裏仍滿載現代化嘅新設備，譬如2000年後哈利開始使用嘅TwinCam88B雙凸輪軸引擎，甚至係現代興起嘅隱藏式單筒尾避震等等，全都提醒你呢架係秉承咗光榮傳統嘅現代哈利電單車。&#13;<br> 大家眼前用作拍攝嘅呢部Heritage，屬1994年生產嘅易手車，行咗25,000公里，兼且啱啱完成翻新，所以部份配件還未裝上，索價$138,000。&#13;<br> &#13;<br> 小檔案&#13;<br> 引擎：1450ccTwinCam88B（風冷V形二氣缸）&#13;<br> 車長：2391mm；車重：335kg&#13;<br> 新車售價：$197,100至$206,550</fontstyle></spanclass></p><p><spanclass><fontstyle>街道穿插Sportster883  &#13;<br> Sportster係哈利嘅標準街車，主要分為1200cc及883cc兩種引擎容積；其中，883型號由於售價較低及操控容易，所以成為非常受歡迎嘅哈利「上車盤」，不少人亦將之當作新手車之用。而今次介紹嘅R版，大玩橙黑兩色互撞，立即令人精神為之一振。&#13;<br> R版基本上與普通版差唔多，但分別係採用前輪雙煞車碟、電鍍死氣喉改為二出一形式、引擎部份採用全黑色表面及全車橙色主調。另外，軚桿亦改換上更闊嘅設計，令操控更靈活。&#13;<br> &#13;<br> 小檔案&#13;<br> 引擎：883ccEvolution（風冷V形二氣缸OHV）&#13;<br> 車長：2236mm&#13;<br> 車重：228.4kg&#13;<br> 新車售價：$91,125</fontstyle></spanclass></p><p><spanclass><fontstyle>絕對罕有DynaWideGlideCVO  &#13;<br> Dyna車系清一色使用19吋輪圈，唯獨是呢款WideGlide型號採用21吋輪圈，令巡航時車頭嘅指向性更穩定。呢輛WideGlide重有一個特別之處，就係屬於CVO版本；CVO為「CustomVehicleOperations」嘅縮寫，係哈利車廠內專責改車嘅部門，出自佢哋手筆嘅，都冠有CVO此名號。&#13;<br> CVO版皆屬限量生產，呢款DynaWideGlideCVO全球只有1,900輛，亞洲區只有約40輛，所以絕對係稀有品種；每輛CVO除改用更高級嘅材料外，而且比正常版還加入超過30項不同大小嘅改裝，加上全車經過電鍍處理，認真唔講得笑。&#13;<br> &#13;<br> 小檔案&#13;<br> 引擎：1450ccTwinCam88B（風冷V形二氣缸）&#13;<br> 車長：2351.8mm；車重：277.8kg&#13;<br> 新車售價：$228,150</fontstyle></spanclass></p><p><spanclass><fontstyle>大路之王RoadKing  &#13;<br> Roadking絕對稱得上係真正大路之王，專為長途行車而設，所以備有巨大儲物箱，亦因此被戲謔為「大雪櫃」；可惜陳列室內未有此型號展出，大家惟有睇住廠相先，以解「相思之苦」啦！&#13;<br> &#13;<br> 小檔案&#13;<br> 引擎：1450ccTwinCam88B（風冷V形二氣缸）&#13;<br> 車長：2440mm；車重：345kg&#13;<br> 新車售價：$191,000至$197,100</fontstyle></spanclass></p><p><spanclass><fontstyle>有趣哈利Q&amp;A  &#13;<br> Q：現時香港約有幾多位哈利車主？&#13;<br> A：據稱香港現時約有400位哈利車主。&#13;<br> &#13;<br> Q：哈利電單車響行車時，係咪一定較其他電單車嘈呢？&#13;<br> A：唔係，其實為遷就各地嘅條例，哈利嘅原裝車並唔會特別嘈；不過好多車主為追求雄渾有勁嘅排氣聲，都會為座駕進行改裝，所以至會令人有呢個誤解。&#13;<br> &#13;<br> Q：玩哈利係咪一定要改車？&#13;<br> A：問十個哈利車主，有九個半以上會話你知一定要改，重要改到與別不同，咁先可以突出自己嘅個性；不過仍有少數車主為追求原汁原味嘅感覺，而無為座駕作任何改動。</fontstyle></spanclass></p><p><spanclass><fontstyle>哈利精品七五折發售最後今日  &#13;<br> 如果大家對哈利電單車，又或者係佢嘅精品感興趣的話，不妨到位於銅鑼灣嘅專門店參觀選購；而佢哋又為慶祝哈利100周年紀念，全場貨品（除電單車外）均以七五折發售，兼且最後今日，有興趣嘅朋友重唔快啲去睇吓！&#13;<br> &#13;<br> 地址：銅鑼灣興發街54號維多利亞大廈地下A舖</fontstyle></spanclass></p></body></html>