<html><header><meta charset="utf-8"><title>意甲季尾波暗湧多<br>假日球驗客手記：莊家開盤好頭痕</title></header><body><h1>意甲季尾波暗湧多<br>假日球驗客手記：莊家開盤好頭痕</h1><p>今晚冇咗英超聯，電視台只直播一場意甲一場西甲，中間夾住兩場錄播意甲波。對於唔賭波嘅球迷嚟講，會係一個幾好安排；至於鍾意玩番多少嘅波友，就要小心意甲波啲戰果會有暗湧嘞。&#13;<br> 首先就有米蘭雙雄喺歐冠盃決戰在即，隨時有揸流攤嘅可能啦；其次祖記情況差唔多，而且佢哋幾乎篤定冠軍，讓到佩魯賈一球/球半都咪話唔驚；最後就梗係意甲球隊拉馬因素啦。上個禮拜佩魯賈對布雷西亞，及摩德納對安玻里兩場，和局賠率熱到爆燈嘅賽事，結果兩場真係開和局，四隊各得一分齊齊開心，只苦了一班亞洲盤莊家唔知點開盤好。今日有場無開盤嘅意甲波，安玻里對阿特蘭大，又係和局熱到只有兩倍嗰隻，你有計嘅話，一於小敲和局啦！<br> &#13;<br> <spanclass>科東尼獲續約笑到咭咭聲 &#13;<br> 南非中場科東尼喺曼聯雖屬大後備及喺近年成日受傷，但仍獲得三年新約。換轉我求大俠係佢，肯定笑到收唔到聲，事關間中落吓場就個個禮拜袋二萬鎊，呢啲工去邊度搵！曼聯喺南非有間足球學校，而科東尼喺南非亦有支球隊，唔知係咪咁，佢可以喺曼聯踎到○六年！<br> &#13;<br> <spanclass>英傳媒狂轟荷杜踢走老舒 &#13;<br> 舒寧咸無端端唔獲熱刺續約，喺英國引起好大迴響，無論係英國報章定網頁，大部份都企喺舒寧咸嗰邊，認為係領隊荷杜唔啱；另外英球壇名宿卜比笠臣同埋前熱刺隊長舒活亦話荷杜冇品。所有報章得出嚟嘅結論都話荷杜做球員時代就真係冇得頂，但做領隊就麻麻。</spanclass></spanclass></p><p><spanclass>馬體會七國咁亂少掂為妙 &#13;<br> 馬體會教練阿拉干尼斯前排講到明自己來屆唔會留隊，我求大俠心諗唔怪得呢隊波最近唔多掂，近七場聯賽未贏過，而且會長基爾又嚟「口臭」，搞到球員抵唔住頸要頂番佢幾句；今日佢哋迎戰艾拉維斯兼重有機會爭踢下屆足協盃，但都係少掂為妙。<br> &#13;<br> <spanclass>拉素股票唔值錢 &#13;<br> 拉素諗出以新嘅拉素股票代替球員人工，點知史譚、盧比斯、古圖同哥拉迪一於唔簽約，史譚重話「唔通我攞住啲股票去超市買嘢？」拉素如果重係咁嘅話，班球員又真係好難同你賣力，我求大俠就諗今日拉素作客博洛尼亞，睇嚟都幾凶險嘞！<br> &#13;<br> <spanclass>舒夫真高有心理障礙 &#13;<br> AC前鋒舒夫真高禮拜三對國米場歐冠盃下半場半單刀有波唔自己射，反而傳球畀位置比佢差嘅恩沙基，搞到攻勢化為烏有原來有段古。隊友哥斯達古達爆料話舒夫真高曾經對羅馬時唔交波畀湯馬臣而選擇自己射，結果嘥咗機會，搞到心理壓力好大，於是禮拜三佢就揀唔獨食。所以我求大俠話，做球員唔單止要踢波勁，好嘅心理質素亦都好重要。</spanclass></spanclass></spanclass></p></body></html>