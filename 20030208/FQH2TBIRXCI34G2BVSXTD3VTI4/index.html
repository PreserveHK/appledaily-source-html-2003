<html><header><meta charset="utf-8"><title>留不住的女人 - 陳也</title></header><body><h1>留不住的女人 - 陳也</h1><p>女朋友睇周刊，專注意小眉小眼文字，轉述記者描繪知名經濟教授來港任教，找到的第二春，原是大學某位比較文學博士同事的太太。博士又是詩人，不過，詩人留不住妻子。女友叫大家咀嚼這個「詩人留不住太太」的形容，問在座男子漢，哪種男人留得住女人。話一落地，鴉雀無聲。</p><p>假使問哪種行業能留住女人，我舉手搶答是局長。擺明問責制，局長老婆陪去車公廟求籤就易，「着草走佬」？邊有咁爽手！而首長夫人過時過節忙於執垃圾，當文化中心愛心爆棚義工，又要宣傳「香港唔衰得」，想唔留低，都唔得。從事這兩大「工種」的男人，應該比其他男人有着數，雖然收入搵得少過以前，依然能像磁石般吮住愛風頭、慣口痕的女人。&#13;<br> 不提職業，淨計性徵，當然是性感的男人最有黐貼能力。能幹的男人自自然然散發味道，吸引女性。不過樹大招風，性感男人，同志也傾慕，倒過來女人想留住他，難過登天。&#13;<br> 男人留住女人，各施各法。但偏偏讓你撞上留不住的女人，就算三小時內發出三千萬條手機短訊、一周內打出五千封愛心氾濫電郵，對方不過電的話，照樣不給情面。留人冇行、留宿無望，留位都唔睬你！去留權輪不到你操控，她給你纏擾挽留得煩了，決絕的留言說「去你的！」</p></body></html>