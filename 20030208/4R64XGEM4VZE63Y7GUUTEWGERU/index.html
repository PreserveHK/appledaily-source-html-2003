<html><header><meta charset="utf-8"><title>　　一哥坐一號車唔敢瞌眼瞓 - 李八方</title></header><body><h1>　　一哥坐一號車唔敢瞌眼瞓 - 李八方</h1><p>警察員佐級協會揀咗噚日初七「人日」舉行新春團拜，身為警隊一哥嘅曾蔭培當然要出席，一哥喺台上致辭時妙語連珠，佢稱讚班伙記做得好，令警隊形象提升咗；又話最近坐喺「一號」專車時，間唔中會有啲揸車嘅市民同的士司機絞低車窗同佢打招呼，一哥笑住話𠵱家坐喺一號專車時都唔敢瞌眼瞓！<br> &#13;<br> <spanclass>彈涂謹申吝嗇 &#13;<br> 一哥跟住又話佢有個親戚喺上個禮拜行經政府總部時，見到有個警察幫個示威者攞住個大聲公，畀個位示威者發表批評警隊嘅宣言，一哥話證明警隊係尊重人權同尊重言論自由，正正係香港可愛之處，但佢話呢種情況唔可以成日發生，如果唔係啲示威者以為警方會提供大聲公，咁以後示威者都唔使再攞大聲公。&#13;<br> 佢又乘機講話早排出席立法會時，好多議員都稱讚警隊做得好，獨欠對警隊非常熟悉嘅涂謹申，一哥話涂議員呢方面非常吝嗇，重話佢應該多謝吓警隊。&#13;<br> ﹙圖﹚一哥喺酒會上滿場飛，同班伙記傾偈，重特別問候一名遭匪徒槍傷以致半身不遂嘅警署警長。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>