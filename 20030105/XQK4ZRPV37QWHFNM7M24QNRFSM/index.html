<html><header><meta charset="utf-8"><title>　　克林頓做校長訪港？ - 李八方</title></header><body><h1>　　克林頓做校長訪港？ - 李八方</h1><p>美國前總統克林頓嚟咗香港？噚日喺一個加拿大教育展覽上，加拿大尼亞加拉基督教學院嘅一個港生家長劉太同八方介紹，話佢哋學校嘅校長C.Lebold好似克林頓，佢早前去澳門重俾人認錯咗係克林頓，見到美國前總統駕到，啲澳門人即刻話要同佢影相，令校長先生感到好意外。&#13;<br> 八方睇落佢同克林頓真係有幾分似，不過Lebold校長就猛咁話自己唔似，唔好咁樣形容佢喎。&#13;<br> 佢間學校有啲港生讀緊，Lebold校長話呢五年入學嘅港生，英文水平唔及十年前嗰班好，估計係港生英文水平下降，又少咗叻學生去讀，所以有咁印象；不過佢都讚番一句，話港生有啲其實好叻，好似前年有個女生去佢間學校讀咗一年，就考咗全級第一，重攞埋政府頒發嘅獎項。&#13;<br> ﹙圖﹚C.Lebold校長話自己根本唔似克林頓。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>