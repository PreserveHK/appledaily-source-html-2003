<html><header><meta charset="utf-8"><title>唱散一億 - 陳也</title></header><body><h1>唱散一億 - 陳也</h1><p>傳媒替巨星匯算帳，計過擲落維港鹹水海的一億元買到甚麼。發現可以投注二千萬注六合彩，香港七百萬人，每人幾乎有三個中獎希望。一億又可以買百五架寶馬五系轎車，買八十萬張滾石唱片。最爽係買起三十萬隻頂級大閘蟹，全棚人齊齊在添馬艦拆蟹，創回歸新紀錄，就算無外國電視台錄影在美國播放一個鐘，點都喜慶過市民對住空凳丟媽。&#13;<br> 一億元，真金白銀要我大拿拿限住五星期內使清光，嚴限不准捐錢扶貧，都幾頭痛。&#13;<br> 一億元包硬底，等於潑出去的水一發不可收。肉赤既成事實，不如掉轉諗法，諗諗一億元不可以買到甚麼，心理會平衡些，冇咁谷氣。&#13;<br> 現成例子是，一億元再貴，都買不回你老兄亂打壯陽針藥前的那個腎！一億元的確可以買很多偉哥，讓你每秒鐘啪九粒都得，但買不動準備發射的神舟五號那位偉哥。一億元也買不回你的青春歲月和初夜，火箭可以升空，初夜不能倒流。一億元可以投資很多趟不道德交易，但買不起可歌可泣的愛情。勁歌流行曲那些如泣如訴走晒音的，不算數，別博大霧當係。一億元亦未夠斤兩攆老董落台。除非，將一億元唱晒散銀，擲佢！一億元有幾多個五蚊銀呢？夠重手吧。齋諗一下，塊臉有點滾，個肺冇咁火，成功降溫下氣。</p></body></html>