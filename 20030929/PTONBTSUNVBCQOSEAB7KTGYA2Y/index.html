<html><header><meta charset="utf-8"><title>701收料站：新確或有櫥窗粉飾</title></header><body><h1>701收料站：新確或有櫥窗粉飾</h1><p>早排受到追捧嘅工業股，唔少在股價大幅上揚後，出現疲態，部份更因芬佬減磅而大幅回吐。不過，臨近季結，有芬佬仍然坐住貨嘅工業股，相信表現唔會太差，部份更可能出現短暫升勢。&#13;<br> 新確科技（1063）5月在0.37元水平起步，公司於8月曾先舊後新，以每股0.96元批過一次股，雖然集資額唔夠2500萬元，但當時有唔少芬佬要貨，批完股後，股價以橫行為主。&#13;<br> 上周新確公布中期業績，盈利增加83%至1800萬元，但股價下跌，上周五收1.06元，跌1.83%。不過臨近季結，新確有芬佬坐貨，估計會有櫥窗粉飾行動，表現唔會太差。&#13;<br> 另外，經紀黃叫小初留意東強電子（615），佢話公司想集資好耐，雖然早排搞咗個銀團貸款，但因為負債比率唔低，如果可以批股集資，始終會好啲。&#13;<br> 東強早前公布截至今年6月底半年業績，股東應佔溢利3100萬元，比去年同期勁升53%，表現算靚仔。不過，如果要批股最好趁早，否則遲啲怕芬佬食滯。&#13;<br> 慕容小初</p></body></html>