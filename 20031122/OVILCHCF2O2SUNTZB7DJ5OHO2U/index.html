<html><header><meta charset="utf-8"><title>新車速報：<br>本田Stream行貨殺到</title></header><body><h1>新車速報：<br>本田Stream行貨殺到</h1><p>響某大水貨車行引入Facelifted新版本田Stream嘅同時，原來代理亦已將之引入，並備有1.7及2.0公升型號供選擇；其中頂級2.0公升型號，更加有全車包圍及恒溫冷氣連後排送風口等配備，不但令外觀變得更吸引，就連享受程度亦更上一層樓呢！&#13;<br>&#13;<br>記者：何永仁　攝影：陳偉強</p><p>近年，不少用家都放棄傳統三廂式四門轎車，紛紛改用家庭七人MPV作座駕，而本田Stream更曾一度成為同級車中，銷量最高嘅車款之一；今回在港推出嘅Facelifted新版本田Stream，仍備有1.7及2.0公升型號予用家選擇之餘，就連外形及車廂設備，亦較前變得更具吸引力。</p><p><spanclass><fontstyle>全新外表惹人注目  &#13;<br> 當筆者初首接觸呢部新版本田Stream時，就即時被佢嗰個極富現代感嘅造型深深咁吸引住；雖然車身線條與舊有型號一樣，同樣來得圓渾有致，但一組頭燈、鬼面罩、尾燈及倒車燈上嘅電鍍裝飾皆屬全新配搭，而大家眼前呢部頂級2.0公升型號，更加有全車原廠包圍、霧燈及四輪15吋合金胎軨組合，望落更見跑味十足。</fontstyle></spanclass></p><p><spanclass><fontstyle>闊落車廂坐得舒適  &#13;<br> 雖然驟眼望去，Facelifted新版本田Stream嘅車廂布局與現有型號相近，但細心留意下，不難察覺前後三排座椅嘅用料及花紋，都較前變得更好更吸引，加上寬敞闊落嘅車廂空間，乘坐舒適度較前有明顯改善；當遇有需要時，車內座椅更可按需要收摺放平，以增加尾廂載物空間，中排更可作左右獨立前後移動，方便後排乘客進出車廂㖭！設備方面，除電窗、電鏡、電天窗、高級音響組合及原廠冷氣外，頂級2.0公升型號更備有恒溫冷氣連後排送風口，享受倍見愜意，當然唔少得重有前座雙安全氣袋配搭啦！</fontstyle></spanclass></p><p><spanclass><fontstyle>2.0i-VTEC偈慳油好力  &#13;<br> 剛抵港嘅Facelifted新版本田Stream，仍沿用一台1.7公升及2.0公升引擎作配搭；其中頂級版2.0公升直4DOHC引擎，不但有高達156匹嘅強勁動力輸出外，響廠方獨有嘅i-VTEC技術輔助下，運轉寧靜之餘重有一份慳油嘅特性，匹配一套5前速S-Matic半自動波，除能令起步加速反應變得敏捷有勁外，而且重畀到你有操控手波車嘅快感。然而，四輪歐式懸掛組合，加上剛勁有度嘅底盤配搭，行車循迹表現亦見不俗㗎！</fontstyle></spanclass></p><p><b> 記者評語&#13;<br> 新版賣相更誘人</b> &#13;<br> 呢部Facelifted新版本田Stream，賣相明顯較前富有年輕活力感，加上闊落車廂空間及齊全車廂設備，乘坐舒適性高之餘，而且重散發出一陣誘人魅力㖭！</p><p><spanclass><fontstyle>本田Stream2.0i-VTEC規格  &#13;<br> 引擎：1998cc直4DOHC&#13;<br> 馬力：156ps/6500rpm&#13;<br> 扭力：19.4kgm/4000rpm&#13;<br> 傳動：5前速半自動波，前輪驅動&#13;<br> 懸掛：（前）麥花臣支柱（後）雙搖臂&#13;<br> 制動：（前）透氣碟（後）碟式（ABS）&#13;<br> 輪胎：195/65R15BridgestoneTuranzaER30&#13;<br> 尺碼：4555×1590×1695mm&#13;<br> 軸距：2720mm；車重：1430kg&#13;<br> 平均耗油：13.6km/L&#13;<br> 新車售價：$189,000&#13;<br> 車輛提供：合群汽車（23802231）</fontstyle></spanclass></p></body></html>