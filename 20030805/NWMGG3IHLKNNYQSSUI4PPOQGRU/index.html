<html><header><meta charset="utf-8"><title>雙龍以香港猛人掌管國內市場</title></header><body><h1>雙龍以香港猛人掌管國內市場</h1><p>早陣子，離開咗嘉信汽車（Kingsway）同香港車壇好一段時間嘅AndrewWong，最近亞Mark聞得佢又重出江湖喇！據知，Andrew今勻放眼中國北望神州，出任韓國雙龍（Ssangyong）汽車南中國總代理，負責統籌包括廣東、海南同江西等六個省嘅汽車分銷同推廣工作，掌管銷售同市場總經理一職，委實任重道遠㗎！然而，以Andrew響香港車壇有咁深遠嘅資歷，既深明歐洲及韓國汽車品牌嘅銷售情況，加上佢亦曾出任香港某大汽車刊物總編輯一職，相信響國內嘅人脈網絡，亦有一定透徹嘅了解㖭！據知，現時韓國雙龍旗下嘅Chairman同全新豪華SUV嘅Rexton，響國內亦有一定知名度同銷量，遲吓明年初，雙龍重會以自己品牌，響國內推售MB100客貨車；呢款曾經響香港以平治為名嘅車款，亦曾錄得好高銷量呢！睇嚟今趟Andrew響國內大展拳腳，定必有一番新作為㗎！</p></body></html>