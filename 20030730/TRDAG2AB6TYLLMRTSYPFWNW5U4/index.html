<html><header><meta charset="utf-8"><title>　　飛哥譏政府孤寒 - 李八方</title></header><body><h1>　　飛哥譏政府孤寒 - 李八方</h1><p>李鵬飛噚日又鬧政府，佢話八十年代港英政府嘅財政儲備唔係好多，但因為八九年6.4一百萬人上街遊行，當時港英政府為咗令香港人對前景有希望，所以決定建立玫瑰園計劃。&#13;<br> 飛哥話當年財政司翟克誠極力反對，飛哥當年便聯同行政會議首席非守議員鄧蓮如爵士，先後三次去英國會見當年嘅英國首相戴卓爾夫人，「鐵娘子」最終下令港府拍板建新機場，對香港經濟帶來重大裨益。飛哥話，佢講番呢單舊聞係想同特區政府講，千祈唔好做孤寒財主，應考慮香港市民利益，做配合香港經濟嘅基建措施，唔好俾評級機構牽着鼻子走。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>