<html><header><meta charset="utf-8"><title>地產多聲道：二手放盤都有利是派</title></header><body><h1>地產多聲道：二手放盤都有利是派</h1><p>農曆新年就到，各發展商都加優惠促銷貨尾，重係最實際嘅現金利是㖭，搞到想置業嘅買家等新年至入市，二手市場就真係雪上加霜，點樣同一手盤競爭？鴨脷洲海怡半島業主就一於同發展商對着幹，用埋同一招送現金利是去吸引買家注意。&#13;<br> 中原海怡半島分行經理盧鏡豪對蘭西講，公司收到唔少海怡半島業主查詢，話發展商新年送現金利是畀買家，搞到佢哋啲樓冇人吼。&#13;<br> 中記就建議啲業主一於送埋一份，用咗一個禮拜同業主聯絡，總共有十二名同意送現金利是畀買家，金額3.88萬，夠好意頭。&#13;<br> 呢十二個單位面積由六百幾呎到千幾呎，叫價由百五萬到三百七十餘萬元，其中七個係二百萬以下。盧鏡豪話，買家叫價冇提高到，今次喺年初一至年初十送現金利是呢招，希望可以殺出重圍。<br> &#13;<br> <spanclass>網上發揮睦鄰精神 &#13;<br> 科技日新月異，以往靠把口傳遞嘅消息，𠵱家可以透過互聯網發放。恒基嘅大角嘴港灣豪庭第一期入伙冇耐，啲業主自發建立咗個網頁（圖二），裏面有好多有用資料，好似入伙同驗樓需知、區內資料等，當然重有討論區，同樓盤嘅相集。&#13;<br> 蘭西對掌故一欄較感興趣，從中知道好多嗰區以前嘅歷史。&#13;<br> 樓盤業主或者係有興趣人士可登入下列網站<ahref http:>www.metroharbourview.com 。&#13;<br> 現時好多新入伙嘅屋苑，都會自設網站。發展商可從中了解住客有乜不滿同需要。</ahref></spanclass></p><p><spanclass>何東曾孫貝沙灣教細路 &#13;<br> 數碼港貝沙灣嘅富豪級會所，介紹到最後兩招嘞。其中一招係喺兒童會所（Kid'sClub），提供富豪子弟級數嘅課餘培訓同活動。搵兒童教育專家編制課程，喺會所裏面設Kid'sGallery。而著名已故慈善家，何東爵士個曾孫，即係何鴻章個仔何浩（圖三），佢太太苗春暉（Joanna）係負責人。由佢哋設計多項藝術課程，發揮小朋友潛能同創意。&#13;<br> 另一個就喺EntertainmentClub，有齊超過一百二十種全球國際電視頻道，隨時觀看新聞資訊，重有十六個遊戲平台。電盈又話會送部重未有得賣嘅多媒體HomePAD設備畀住戶，價值逾一萬元，可作無線上網、收發電郵兼電視機、數碼相機等用途。<br> &#13;<br> <spanclass>利記開課迎租管大解放 &#13;<br> 政府放寬租管計劃同埋租津將出台講咗冇耐，代理已即時有行動。利嘉閣近日搞「租務個案研習及處理方法」課程，請嚟律師行代表講解現行租務條例，代理最容易忽略嘅細節，重有實例個案㖭。&#13;<br> 另外，利記下月11號搞周年聚餐，喺九龍灣國際展貿中心擺七十幾圍，重會請發展商同銀行界人士出席。重首次將同事分港九同新界三區，各區都有表演，聽講佢哋每晚收工後就去綵排，可見大家幾投入。據聞利記嘅董事廖偉強會表演一字馬，公司重預備要施永青表演㖭，究竟係乜？到時至知。</spanclass></spanclass></p><p><spanclass>黎結貞靠熟客成花魁 &#13;<br> 樓市成交量逐年萎縮，代理搵食日見艱難，舊年做到topsales嘅經紀，促成宗數唔算好多，好似美聯最猛嗰名，沙田第一城分行黎結貞，都係得103宗。蘭西同佢傾過，原來佢以前喺安居樂做，過檔美記唔係好耐。&#13;<br> 黎結貞話做得最多成交嘅屋苑，係沙田第一城，因為呢區做得耐，有一班熟客仔，透過介紹做到唔少生意。佢話做代理最緊要誠實，要介紹好盤畀人，咁啲客第日要買賣物業，都會搵番你！各位行家學嘢啦！&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>