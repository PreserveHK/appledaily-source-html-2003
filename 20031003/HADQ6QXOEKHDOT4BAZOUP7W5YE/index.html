<html><header><meta charset="utf-8"><title>碧咸炮製HipHop仔老少通殺</title></header><body><h1>碧咸炮製HipHop仔老少通殺</h1><p>萬人迷碧咸（DavidBeckham），上年同馬莎百貨簽約設計童裝DB07。因為英國嘅師奶好冧碧咸，所以連帶DB07都賣個滿堂紅。DB07嘅○三年秋冬季童裝，喺下個月就面世，批衫嘅最新廣告，日前喺英國雜誌曝光。不過我羅拉睇番啲衫，來來去去似乎又係咁上下，冇乜咁特別，我真係懷疑啲媽咪今年肯唔肯畀錢再買。&#13;<br> DB07嘅最新廣告，據講喺上個月拍。馬莎為咗就番碧咸踢波，重請晒成支攝影隊飛過去馬德里影相。&#13;<br> <br> <spanclass>落足心機設計 &#13;<br> 碧咸賣花讚花香，猛話擺咗好多心機落去設計，但係佢嘅創作靈感係乜呢？碧咸話：「我好鍾意BaggyLook，平時最鍾意着闊身牛仔褲襯背心，啲細路着呢種衫就最好睇！如果我着得落DB07的話，我實着㗎！」此外，有份構思廣告概念嘅碧咸話，因為佢太鍾意R&amp;B同hiphop音樂，所以今個廣告特登揀馬德里市郊一處通牆都係塗鴉嘅地方取景囉！</spanclass></p></body></html>