<html><header><meta charset="utf-8"><title>　　四大俊男高官表現忍淚內功 - 李八方</title></header><body><h1>　　四大俊男高官表現忍淚內功 - 李八方</h1><p>沙士報告書出籠，果然不出全港眼睛雪亮嘅市民所料，阿董一如既往，貫徹「三冇政策」：無人負責，無人有錯，因此，亦都冇人炒魷辭職。<br> &#13;<br> <spanclass>直迫奧斯卡 &#13;<br> 咁就成三百條人命，咁就三個月恐懼。到頭來，香港人得到嘅係乜嘢？就係醫務衞生界四大中年俊男，企喺咪前，表演嗚咽無言嘅忍淚絕世內功。&#13;<br> 四大俊男嘅內功深厚，識得將道丹田氣，谷上眼眶，然後再用內家陰力，控住泡眼淚，等泡眼淚，谷住喺眼球表面，上下眼皮之間，利用表面張力嘅物理學原理，喺攝影機面前，滴溜溜咁打轉，係都唔滴落塊面。呢鋪忍淚功，重高檔次過忍尿，付出近三百條人命，換來呢幾分鐘嘅深情表演，邊個話董班子六年來冇厘進步？淨係擒日呢場苦情騷嘅忍淚爆眶功，已經可以直迫奧斯卡。&#13;<br> 既然係疏忽，冇溝通，咁係醫管局嘅責任，定係衞生署？好似打籃球咁，一係交波嗰個水皮，一係入樽嗰個近視，梗有一瓣要負責。打波都會半場換人，阿董攬住棚海軍水兵團，就攬足六年。連7.1遊行，田少作反，行政會議潰不成軍，阿董都係夾硬補個莎Lin娜，堅持毋須大改組。</spanclass></p><p><spanclass>分界鴻風趣 &#13;<br> 暑假兩個幾月，阿董閃身隱形，慢慢學識咗唔蒲頭，𠵱家就嚟立法會復會，又蠢蠢欲動嘞，真係令人好擔心。樓股兩市，已經有啲起色，阿董又一次向全港市民展覽佢嘅舊思維、舊辦事方式、舊家長心態，連講嘢嘅嗰鋪催眠腔，都係同「前沙士」、「前七一」時期一模一樣。香港人，大家前世做錯咗乜嘢事，今世要俾阿董咁樣百般愚弄多番整蠱嘅報應？&#13;<br> 強少話諗過辭職，分界鴻又話諗過辭職，可惜個個都係得個「諗」字。唔好諗吖嘛，朱總話，諗咗就要做吖嘛。分界鴻重風趣，佢認為自己有經驗，落咗台，搵過個冇經驗嘅上，又對社會公唔公平呢？&#13;<br> 咁即是話，連阿董都有六年失敗嘅「經驗」，與其第三屆新人上位，睇吓阿董嘅經驗反而愈累積愈多，咁阿董豈不是應該一屆屆連任落去，畀佢繼續在職培訓，繼續終身學習，等山頂啲樓市跌到八百蚊一呎，阿董嘅管治課程，亦啱啱好畢業？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>