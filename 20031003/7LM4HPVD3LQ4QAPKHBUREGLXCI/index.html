<html><header><meta charset="utf-8"><title>拍拖遊東龍洲水映長虹送給你</title></header><body><h1>拍拖遊東龍洲水映長虹送給你</h1><p>新相識，漫步郊野外，首選東龍洲。&#13;<br>Erica撒嬌：「東龍洲得個古堡，重有乜啫？」說得對，除了到古堡炮台發思古之幽情、往露營場地燒烤放風箏、奔上山崗觀浪這些大路的指定節目外，東龍洲還有甚麼？Dennis故作神秘：「重有乜？有彩虹囉，我送條彩虹畀你。」說的，是較少人知的噴泉岩。&#13;<br>&#13;<br>記者：陳漢榮　攝影：陳智良&#13;<br>模特兒：Erica、Dennis（SunSpot）&#13;<br>逢星期一至日出版</p><p><spanclass><fontstyle>鹿頸山和你吹吹風  &#13;<br> 秋，未算高，氣，亦未算爽，豔陽，依然似火。&#13;<br> 行不過一陣子，Erica已香汗淋漓：「又話送條彩虹畀我？家陣去邊？」Dennis拖着伊人手，充嚮導：「咪心急，帶你睇石刻先。」「點解要睇？」「因為我想和你吹吹風。」吹風，當然要上山，碼頭出發右往鹿頸山觀景台，步程20分鐘，這裏不是東龍洲最高點，但向海、開揚，左觀藍塘海峽，右觀大廟灣，眼力好的話，遠眺可及對岸西貢清水灣半島的天后廟，在此吹風一流。&#13;<br> 「好難行喎。」Erica面對崎嶇山路，心怯，Dennis安撫：「我拖住你，唔使驚。」觀景台側通往石刻的小路確實難行，兼要落斜，但未至於無路可行，「個石刻好出名㗎，有朵叫『石壁畫龍』，史書都有記載，唔睇嘥料。」Dennis說的，是1819年王崇熙的《新安縣志》，是研究香港早期歷史的重要資料，現列為法定古迹，石刻面有玻璃保護。</fontstyle></spanclass></p><p><br> &#13;<br> <spanclass><fontstyle>營地過夜睇日出  &#13;<br> 折返碼頭，向左走，上營地，步程30分鐘。&#13;<br> Dennis指着面前一大片青草地，奸笑：「不如今晚我哋玩露營，喺荒島過番晚，浪漫，真真浪漫……好唔好啫？」Erica甩開他的手，輕嗔：「好你個死人頭，餓呀，快啲起爐燒嘢食啦。」東龍洲是露營勝地，無他，環境空曠清潔，方便搭營，兼配套設施充足，涼亭、休憩處、臨時洗手間、燒烤爐一應俱全，還有一點是：向東，看日出一流。&#13;<br> 2隻雞翼加3條腸仔，Erica已喊飽：「過夜就無謂嘞，陪你放紙鳶就無所謂。」營地另一優點是地勢夠高又平坦，是放風箏好地點。</fontstyle></spanclass></p><p><br> &#13;<br> <spanclass><fontstyle>炮堡爛地盤有寶  &#13;<br> 離營地，上山崗，只5分鐘，就是東龍炮堡所在。&#13;<br> Erica面對如廢墟般的東龍炮堡，眉頭一蹩：「嘩！乜鬼炮台呀，搵支炮都無嘅？似爛地盤多啲喎。」情況，確實似爛地盤，但這裏的一磚一瓦，一木一石，皆是珍貴的歷史古迹，Dennis識貨，解釋：「乜爛地盤呀，以前東龍洲係軍事要塞，古堡幾支炮對正佛堂門海峽，專打海賊㗎……想當年烽火連天，戰況何其慘烈……」「咪再吹水嘞，我識字，自己曉睇！」Erica自顧步入炮台側的小型展覽館，內裏圖文並茂，詳盡介紹東龍炮堡和東龍洲的歷史文化。&#13;<br> 這長方形的炮堡，在清康熙年間建造，至少有200年歷史，雖已成頹垣敗瓦，但內裏架構井然有序，同樣被列為法定古迹。</fontstyle></spanclass></p><p><br> &#13;<br> <spanclass><fontstyle>噴泉岩手腳並用看彩虹  &#13;<br> 別炮堡，再上是山頂，懸崖峭壁，看似無路可行。&#13;<br> 「嗱，跟住落噴泉岩，係時候等我送條彩虹畀你嘞。」山頂上，Dennis拖着Erica的手，小心翼翼，帶着她沿右邊山「路」而行；未幾，Erica發覺不妥：「你係路唔係路呀，呢條邊係路嚟㗎？」是路不是路？可以答你，這不算是路，因全程是光禿禿的臨海亂石，或攀爬、或跳躍、或挨身而過、或俯伏而行，總之要手腳並用，考身手考膽識，危險，是危險了點，但正如Dennis一句：「路，係人行出嚟嘅。」行不行，由你。&#13;<br> 熬得過這10分鐘，噴泉岩就在眼前，哪裏是噴泉岩？易找，是近海邊一塊平整巨石，怒濤衝激下濺起的浪花，在日落斜陽映照下，長虹乍現，Erica讚歎：「好靚！」Dennis亦讚歎：「好靚，你同彩虹一樣咁靚。」「收皮啦你！」「……」</fontstyle></spanclass></p><p><br> &#13;<br> <b> 交通</b> &#13;<br> 油塘三家村碼頭乘船直達東龍洲&#13;<br> 票價：每位$25（包來回）&#13;<br> 查詢：珊瑚海（25131103）&#13;<br> 西灣河避風塘亦有船往東龍洲&#13;<br> 票價：每位$28（包來回）&#13;<br> 查詢：林記街渡（25609929）&#13;<br> （往東龍洲的船均只在星期日及公眾假期開行，船程約半小時。）</p><p><spanclass><fontstyle>歎番杯　食餐飽  &#13;<br> &#13;<br> <b> 李大媽涼茶</b> &#13;<br> 「我阿媽？搵我阿媽做乜？」回程路上，Erica累得彷彿耳朵也出問題，Dennis笑了笑：「我話搵李大媽，歎番杯Drink。」荒山野嶺，Drink甚麼？說的是營地入口處的假日士多，老闆娘李大媽，用石灶木炭煲出來的酸梅湯、五花茶（各$10），美味得絕對可以用這四字形容——生津止喝。</fontstyle></spanclass></p><p><br> &#13;<br> <b> 英姐正菜</b> &#13;<br> 終於行回碼頭，女的又喊餓，難得男的又有好推介——郊外油菜（$10）是也，碼頭旁的海生士多，話事人叫英姐，喜歡自種自吃菜心、冬瓜、絲瓜，多出的，就拿出來賣，Dennis問口感，Erica這樣答：「餐蛋麵配新鮮菜心，從未如此好食過……」</p></body></html>