<html><header><meta charset="utf-8"><title>一味窩輪：匯豐輪9845值博率高</title></header><body><h1>一味窩輪：匯豐輪9845值博率高</h1><p>美股周二晚大散，周三晚大升，港股周三冇市，昨周四開番，恒指大升316點，假前揸Call輪贏大錢，其實有運氣成份在內。假如周三有市，可能已經因為美股碌低而將啲Call輪止蝕掟出街離場。處變不驚，或者處驚不變者，先至真正成為贏家。&#13;<br> 一啲地產股升到開巷，值唔值得再高追佢哋嘅Call輪，見仁見智。揀啲正股冇升得咁勁嘅相關Call輪，可能比較實際，風險較低。&#13;<br> 滙豐（005）屬「溫和派」，收106元，升2元，算係落後恒指，揸滙豐Call輪，面對或會出現的回吐壓力應該會少啲。9845收1.03元，升11仙，未跟貼正股，隻輪12月初到期，負溢價0.7%，槓桿率10.3倍，諗得過。9908更加具有爆炸力，明年1月到期，輪價75仙，溢價1.4%，槓桿率14.1倍，有3個幾月壽命，相等於每個月溢價唔使0.5%，唔貴。<br> &#13;<br> <spanclass>9914可炒落後 &#13;<br> 長實（001）升6.1%，和黃（013）升2.1%，亦係落後大市同落後大股東，有機會跟番大隊。和黃Call輪，同正股一樣，博追落後。正路熱門對象始終係9914，明年1月夠鐘，輪價57仙，溢價5.1%，槓桿率10.1倍。9757壽命長多兩個月，數據其實都唔錯，缺點係交投冇9914咁旺。&#13;<br> 章盛</spanclass></p></body></html>