<html><header><meta charset="utf-8"><title>台灣飛人 - 左丁山</title></header><body><h1>台灣飛人 - 左丁山</h1><p>台灣來客與食家C到陸羽飲早茶，急call左丁山，於是欣然赴會，有食家C在，包有好嘢食，何況陸羽乎？</p><p>台灣客乃係香港人，近年卜居台灣做生意，於是乎聲音兩邊走，如神龍見首不見尾，分分鐘會在中環出現，失驚無神就捉埋左丁山去食飯，大概佢一個人在台北冇乜好食，所以返到香港就要去吓陸羽、鏞記、福臨門之類。&#13;<br> 台灣來客嘅太太赫然在座，重以為佢兩公婆返嚟慶祝國慶，歡渡黃金一週㖭。來客話：「非也，非也，老婆一早就返咗嚟，唔肯再過去，因為佢唔慣台灣生活……」太太插嘴話：「唔，嗰邊大男人主義太嚴重，細路讀書又唔慣……」&#13;<br> 騎騎，男人去台灣過活就幾爽，香港長大嘅女士，曾留學歐洲嘅，多數唔習慣台灣式，故此台灣來客太太就情願返嚟香港，叫老公做台港飛人，兩地相差只係個零鐘頭飛機，冇所謂之至。&#13;<br> 左丁山曾問過另一位長期居於台灣嘅香港老友，問佢台北學校如何，佢話：「傳統名校建國高中、北一女就係當地嘅叻仔叻女讀嘅；外國人就讀國際學校。台灣人亦有入讀，呢度嘅唔好處就係過份崇洋，尤其崇美，鬼子佬俾當地人縱壞晒，零舍高人一等。我哋啲仔女喺國際學校就係唔順氣呢樣。」咁講法，唔怪得台灣來客嘅太太情願攜同細路回港，佢見慣世面，點會容忍細路喺學校俾人歧視噃。</p></body></html>