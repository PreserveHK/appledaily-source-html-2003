<html><header><meta charset="utf-8"><title>全日鋼膽都「爆煲」<br>求驗客手記：車仔輸波冇路捉</title></header><body><h1>全日鋼膽都「爆煲」<br>求驗客手記：車仔輸波冇路捉</h1><p>過去兩個歐冠盃比賽日結果都幾極端，禮拜二正路戰果較多，到禮拜三就爆到七彩，開完一日熱就到一日冷，齋講前日買咗車路士加拉素過關雙膽嘅讀友肯定一殼眼淚。諗番首輪比賽都係咁兩日分別開兩瓣，之不過當時係先冷後熱啫。所以話有時攤路嘅嘢都咪唔信。即管睇吓呢個攤路會唔會延續到下一輪啦。&#13;<br> 車仔輸波都咪話唔離譜，話晒土耳其球會實力已經唔及兩、三年前，上輪比錫達斯主場都輸得畀拉素，有邊個估到佢哋今次竟然能夠作客砌低富豪球隊？再講，最近歐洲強隊興開單跳，當大家睇住車仔上周六對維拉贏波輸盤，諗住前日對比錫達斯會贏番場大大鑊啦，點知又唔係。邪到咁，捧場客想唔輸至奇。<br> &#13;<br> <spanclass>中國新仔有機成紅魔學徒 &#13;<br> 我求大俠噚日就講曲波靜靜雞去咗布力般跟操，其實亦有一個十八歲新秀叫董方卓上個月前已經跟曼聯青年軍練波，紅魔鬼對佢嘅表現幾滿意，重有意簽佢。由於勞工證問題，只能成為學徒球員，或者安排簽約旗下合作球會培訓，作長線投資。如果大連實德肯放人，絕對係好事。</spanclass></p><p><spanclass>流浪下仗鬥紅魔有睇頭 &#13;<br> 格拉斯哥流浪今屆喺歐冠嘅表現令人眼前一亮，如果前日唔係捉到鹿唔識脫角，臨完場俾彭拿典奈高斯追番，已經兩連勝。流浪下輪就會同曼聯進行英倫打吡，到時領隊麥利殊同費爵爺呢兩個蘇格蘭佬就大鬥法。曾效力曼聯嘅貝治亦會倒戈看管雲尼斯達羅，千絲萬縷，到時有睇頭。<br> &#13;<br> <spanclass>伊利安扮聾變紅牌阿姑 &#13;<br> 比錫達斯球星伊利安係就係幾靚仔嘞，之但係前晚佢就認真瘀皮，連續兩次因為聽唔到球證吹停咗比賽，繼續踢走個波，結果「兩黃變一紅」。佢賽後就話聽唔清楚笛聲，但一次都可接受，兩次都係咁就有點兒那個。好彩隊波最後都贏，如果唔係想唔做罪人都唔得。<br> &#13;<br> <spanclass>史特加門神好波又騎呢 &#13;<br> 史特加今季喺德甲未失一球，令到龍門希迪布蘭都備受注目，我求大俠前晚睇史特加對曼聯都特別留意佢。結果睇見着住短袖衫嘅佢左撲右撲，反應敏捷，但又表情奇奇怪怪，都幾得意。唔止咁，當隊友主射十二碼時佢好肉緊咁祈禱，睇佢形態，真係有潛質做新一代騎呢龍門。</spanclass></spanclass></spanclass></p></body></html>