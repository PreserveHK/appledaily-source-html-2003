<html><header><meta charset="utf-8"><title>行動電話不宜的行動 - 林振強</title></header><body><h1>行動電話不宜的行動 - 林振強</h1><p>手電真是很方便，方便到我𤷪𤺧。&#13;<br> 你說我小器也好，但是當我頭暈身㷫病卧床上，我實在不喜歡人家在街上以手電打電話慰問，太方便了，不可以回到家裏才搖電慰問我嗎？還是，在家有其他更重要的事情做，例如睇影碟、吃東西、大便之類？屆時才打電話問候，好像不大方便。&#13;<br> 所以，不如索性在街上以手電解決了，反正暫時無所事事，而且等車「悶到死」。真多謝那位有心人，選中我做他的「攝罅人」。&#13;<br> 也很怕人家在街上以手電與我卿卿我我，感覺總好像在大庭廣眾當中公開互摸屁股似的，雖然我很喜歡和婦女在私人地帶進行摸股及其他有關事項。&#13;<br> 「食咗飯未呀？」&#13;<br> 「食咗喇。你喺邊呀？」我通常都要弄清楚對方的位置，以適當調教音量和語氣。&#13;<br> 「我喺街。過緊馬路，去緊地鐵。」&#13;<br> 「哦。冇咩事吖嘛？」我自己如果沒有甚麼特別事情，不會在街上打電話給人。&#13;<br> 「冇，人哋掛住你吖嘛。」&#13;<br> 「哦。」我大不懂得和邊過馬路邊講電話的路人說情話。&#13;<br> 「你唔出聲嘅？喂？喂？你冇嘢講呀？」&#13;<br> 我開始不耐煩，求其敷衍：「我都係。」&#13;<br> 「都係咩呀？」對方要求說得明白一點，毫不欣賞含蓄。&#13;<br> 我無奈，惟有：「我都係，嗯，掛住你。」&#13;<br> 「喂，喂？大聲啲，聽唔到呀。」聽筒傳來許多雜聲。&#13;<br> 我惟有大聲說話，音量近乎晦氣的呼喝：「我話，我—都—有—掛—實—你！」&#13;<br> 「喂？喂？聽唔到嘅……」雜聲，電波干擾聲，然後突然斷線。&#13;<br> 拿着電話筒剛朗聲訴說思念的我，覺得好冇癮，好戇居。實在不大喜歡手電。</p></body></html>