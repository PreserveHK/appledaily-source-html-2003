<html><header><meta charset="utf-8"><title>　　公務員北京出醜 - 李八方</title></header><body><h1>　　公務員北京出醜 - 李八方</h1><p>公務員團體上京訪問，第一日就俾港澳辦副主任徐澤教訓，不過八方聽講，喺會上拗到火花四濺嘅唔係徐副主任同公務員，而係公務員自相殘殺。&#13;<br> 有老友同八方呻，對公務員嚟講，今次真係唔上京好過上京，事關立場左、中、右都有嘅公務員團體，喺香港已經成日拗到火紅火綠，心面都不和，更何況喺北京。&#13;<br> 結果徐副主任一句開場白，叫各位有乜意見都可以提出，有人一聽就以為真係可以暢所欲言，結果乜都擺上枱講，大家乜嘢唔同意見都講晒出嚟，有人形容，當日七國咁亂，爭在未有人爆粗，好似同王永平開會咁，但分別係今次面對嘅係一個京官，點到你大？結果係點，大家有眼睇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>