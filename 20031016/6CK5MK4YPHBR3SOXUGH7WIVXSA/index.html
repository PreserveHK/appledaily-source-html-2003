<html><header><meta charset="utf-8"><title>地產多聲道：<br>寶雲匯反應快借神舟火箭促銷</title></header><body><h1>地產多聲道：<br>寶雲匯反應快借神舟火箭促銷</h1><p>中國人太空夢終達成，為慶祝「神舟五號」發射成功，美聯物業同嘉里建設實行趁機大送優惠。即日起透過美聯買荃灣寶雲滙頂樓單位，有機會獲贈英國5日4夜旅遊優惠，每名價值2萬蚊，名額3個，總值6萬蚊。&#13;<br> 聽嘉里代理高級市務經理吳美珊講，上個禮拜開放現樓後，成交咗12個單位，呎價3200蚊；重剩低50幾伙未賣，賣完可套現多2.5億。&#13;<br> 其中美聯就促成咗第6座1238方呎嘅頂樓Barry'sLaurel單位，連794方呎天台，成交價510萬，呎價4120元，買家係廠家。&#13;<br> 嘉里已經同運輸署申請咗開多條小巴專線80M，行走屋苑至荃灣市中心，今年底入伙時就啟用。&#13;<br> <br> <spanclass>MSN網睇中中原夠真 &#13;<br> 樓市走勢瞬息萬變，市場資訊都要快。一向對搞資訊科技都好有心得嘅中原地產，今次就同微軟網站MSN再合作，透過網站嘅MSNAlerts服務，提供更貼市嘅即時資訊。&#13;<br> 中原地產主席施永青話，好開心MSN睇中由中原提供資訊，佢認為應該係因為資料夠真確，真係有人落手落腳做，收集數據、整理資料，唔似得有啲上市公司只係扮有做。</spanclass></p><p><spanclass>藍澄灣送禮券育天才 &#13;<br> 香港父母花盡心思栽培小朋友，期望佢哋長大後可以成才，針對呢批買家需求，中小型住宅青衣藍澄灣特別搞咗個小太陽多元智能兒童培訓計劃，向新業主送出每人價值5000蚊禮券，讓每位家長為自己嘅仔女報讀音樂、舞蹈、體能、興趣、語文、藝術等課程，啟發兒童更多方面發展。&#13;<br> 和記黃埔地產香港拓展及市務部總經理梁泰來話，即日起首10名藍澄灣買家，可以獲得相關優惠。佢話藍澄灣一向以年輕家庭為主要推廣對象，有小孩嘅家庭所佔比例亦唔細。&#13;<br> 樓盤至今已累積賣出八成單位，現餘下貨尾多為高層單位，呎價2600至3100蚊。&#13;<br> <br> <spanclass>長實自拍短片銷煙花盤 &#13;<br> 唔少物業都標榜可以睇到煙花做賣點，長沙灣宇晴軒就係其中一個。雖然話西九龍一堆新盤，有昇悅居、泓景臺……重有恒隆深盛路項目，成7600幾個單位。長實高級營業經理郭子威就話，係正單邊嘅宇晴軒，高層享有煙花景，重趁今個月有3場維港煙花，喺現場拍咗一段3分鐘煙花短片，噚日率先放映畀傳媒同代理睇。&#13;<br> 長實重喺售樓處整咗個模擬劇院，有幾十個座位。禮拜六開始播放，入場費全免。</spanclass></spanclass></p><p><spanclass>都會151頂樓見光即成交 &#13;<br> 禮拜一，華人置業凌緣庭臨急臨忙call傳媒，去睇佢哋土瓜灣都會151頂樓嗰個獨一無二嘅1203呎相連單位，重一改平日全黑打扮，以白衣淑女姿態介紹佢嘅前後花園設計。結果皇天不負有心人，個單位好快就賣出咗嘞，由一個東九龍廠家，用538萬買入自住，呎價4472蚊，重係區內近嚟嘅新高㖭。&#13;<br> 聽講買家就快榮升第二任老竇，所以想搵個寬敞嘅新居所，等一家人住得舒服啲，睇完呢個單位後好鍾意，成功買入後，諗住做神秘禮物送畀太太，夠晒體貼。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>