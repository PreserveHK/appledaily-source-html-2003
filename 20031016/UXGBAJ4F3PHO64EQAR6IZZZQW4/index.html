<html><header><meta charset="utf-8"><title>701收料站：必美宜伺機短炒</title></header><body><h1>701收料站：必美宜伺機短炒</h1><p>小初最近覺得好奇怪，點解自己會一改以往愛冒險嘅性格，竟然好耐冇掂過炒味濃嘅股仔。&#13;<br> 上次由才子揸旗炒作嘅茂盛控股（022），股價由0.80元炒到上去3元，小初竟然連即日鮮都未玩過，唔通真係老咗唔夠heart？&#13;<br> 經紀陳見到小初冇乜心水，於是彈咗隻冷門股畀小初，就係生產拋光蠟嘅必美宜（379）。&#13;<br> 必美宜上個月公布截至今年6月底止中期業績，純利878萬元，升2.3%，中期息0.3仙。&#13;<br> 自從業績公布後，隻股無論股價同埋成交量都一直上升，噚日再升7.14%，收0.45元，成交金額增至483萬元，而且買賣盤陣容鼎盛，埸面相當熱鬧。&#13;<br> 經紀陳話，必美宜喺去年11月掛牌，招股價0.25元，好快趣到下個月就滿一年，股價剛好上到一年新高，事件睇嚟唔似巧合，估計唔係單炒業績咁簡單。&#13;<br> 市場傳聞，必美宜一係就配股抽水，一係就賣盤，總之有搞作，如果小初唔怕冒險，可以短炒一轉。&#13;<br> 慕容小初</p></body></html>