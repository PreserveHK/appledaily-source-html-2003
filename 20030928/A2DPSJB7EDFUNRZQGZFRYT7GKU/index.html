<html><header><meta charset="utf-8"><title>現場直擊東京遊戲展2003：<br>GT4太空館片入彌敦道</title></header><body><h1>現場直擊東京遊戲展2003：<br>GT4太空館片入彌敦道</h1><p>又到一年一度嘅東京遊戲展2003，呢個Game壇盛事每年都吸引世界各地機迷參觀，而展館最大及最多Game嘅PS2，跟今年洛杉磯E3一樣，以《GT4》作重頭展品，最令港人興奮嘅係終於加入香港跑道，一睇畫面就知係彌敦道同維港嘅景色，片起車嚟親切度爆燈。&#13;<br>&#13;<br>記者、攝影：許福合</p><p><spanclass><fontstyle>專訪GT之父：夢想港九跑道連一線  &#13;<br> 呢次SCE專誠為《GT4》喺GameShow前一日，搞咗個記者發布會，讓GT之父山內一典講述《GT4》嘅開發情況，以下就係其中節錄。</fontstyle></spanclass></p><p>記者：何以會揀選尖沙嘴作為《GT4》其中一個賽道？&#13;<br> 山內：因為一次到香港時入住香港島嘅酒店，見到對面尖沙嘴景色非常靚，最初甚至有打算將香港九龍連埋一齊作賽道㖭，最後因維港太闊唔適合做賽道，所以放棄。&#13;<br> 記者：《GT4》開發過程有何難度？&#13;<br> 山內：因為希望每架賽車及人物都可有獨立外形同動作，所以變化要求極高，難度亦因而相應提升。&#13;<br> 記者：《GT3》相當受玩家歡迎，《GT4》主要有哪幾點改良？&#13;<br> 山內：首先遊戲效果同畫面都要求比《GT3》更為出色，不過大家不要將《GT4》看成《GT3》嘅延續，因為《GT4》可算係一個全新嘅賽車遊戲。</p><p><spanclass><fontstyle>首加動感之都（PS2/04年）  &#13;<br> 上年GT之父山內一典到訪香港時，曾承諾機迷喺《GT4》加入香港賽道，不過喺E3首次曝光嘅《GT4》完全唔見香港賽道，所以預計成數不大。估唔到最新消息真係包埋香港賽道，而且從畫面所見，維港景色同彌敦道街景維肖維妙，最不可思議係連新世界酒店後面嘅海濱公園都變成賽道，一直殺落中間道、彌敦道、梳士巴利道等，途中重會穿越太空館，幾乎玩盡尖沙嘴咁滯。&#13;<br> 由於《GT4》背景營造極之出色，香港街景像真度好高，連裕華國貨、大排檔等招牌都清晰可見，尤其係海邊一幕，眺望對面海中環一帶，實在賞心樂事，就算唔片車都可當遊車河，四圍慢慢欣賞靚景。</fontstyle></spanclass></p><p><spanclass><fontstyle>Prologue版搶聖誕檔  &#13;<br> 今次試玩內容基本上同E3差不多，同樣以紐約及大峽谷作主打，場內亦擺放多部機座，供測試《GT4》網絡連線之用。&#13;<br> 《GT4》內賽車種類非常多，官方暫時宣布約有500架登場，每架都有唔同特性，如畀幾多油轉彎，煞車位置都各有不同，務求Keep住賽車Game王之美譽。雖然《GT4》延遲至明年先正式推出，不過SCE將會聯同豐田，喺十一月先推出只有Prius揸嘅《GT4：PriusToytaVerion》，再喺12月推出收錄較多車種及賽道嘅《GT4：Prologue》，畀機迷率先感受《GT4》魅力。最可惜係兩個版本都冇香港賽道，不過《GT4：Prologue》預計會推出中文版，機迷喺聖誕都可止住癮先。</fontstyle></spanclass></p><p><spanclass><fontstyle>ShowGirl大合集  </fontstyle></spanclass></p><p><spanclass><fontstyle>CAPCOM金城武回歸《鬼武者3》  &#13;<br> 雖然機迷期待嘅《BioHazard4》未有得試玩，不過同場擺咗另一款《BioHazardOutbreak》，都相當之有吸引力。而另一受歡迎系統《鬼武者》，就有齊第三集及外傳兩款作品供試玩。&#13;<br> &#13;<br> <b> 《鬼武者3》（PS2/04年3月）</b> &#13;<br> 《鬼武者3》毫無疑問會係04年大作之一，新作除咗有金城武回歸做主角外，重同「這個殺手」Leon合作殺敵。遊戲改良咗唔少地方，好似主角有更多更勁嘅必殺技，出招方式同以往類似，有玩開嘅讀者都好容易上手，最別要一讚嘅係背景畫面超靚，玩落自然特別過癮。</fontstyle></spanclass></p><p><b> 《鬼武者無賴傳》（PS2/11月27日）</b> &#13;<br> 雖然個名同樣有鬼武者，不過呢個鬼武者無賴傳玩法就完全唔同，以動作格鬥為主，而部份出場嘅角色都曾經喺《鬼武者》度出現，不過唔知係咪試玩版關係，電腦AI頗高，都係玩雙打好玩！</p><p><b> 《BioHazardOutbreak》（PS2/03年冬季）</b> &#13;<br> 《BioHazard》呢款長壽遊戲又有新版推出，副題名為《Outbreak》，除咗畫面更為美觀之外，最大賣點係其Online玩法，當中仍以解謎為主，不過主角武器種類較以往多，遊戲初期解謎唔算太難，非常容易過關。</p><p><spanclass><fontstyle>機械人打餐飽  &#13;<br> <b> ZGundam（PS2/12月4日）</b> &#13;<br> Z高達一向係高達迷寵愛嘅角色，Bandai呢款以Z高達為主角，以3D為主，場景主要會以太空及地球為背景，操作起來都頗為暢順，而且因為Z高達可以變形，又可以有另一種玩法。</fontstyle></spanclass></p><p><b> 超時空要塞（PS2/10月23日）</b> &#13;<br> 經過Bandai嘅最會場，最矚目就係呢隻《超時空要塞》，因為外圍全部係超塞嘅試玩，不過玩咗一陣，覺得玩法同《Z高達》有啲相似，以3D空戰再加上少量RPG為主。</p></body></html>