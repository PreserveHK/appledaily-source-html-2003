<html><header><meta charset="utf-8"><title>優哉遊莊：<br>全港最大有機農莊米酒浸腳好舒暢</title></header><body><h1>優哉遊莊：<br>全港最大有機農莊米酒浸腳好舒暢</h1><p>SARS一役後，個個都話香港無晒機！其實就算呢排成日聽到SARS好快殺到嚟，香港都依然「有機」。周日假期好去處咁多，一家大細不如趁今日假期走出市區，到郊外農場落落田、耕耕種，在香港最大嘅有機農莊當一日嘅健康農夫，享受百分百純環保的一天！&#13;<br>&#13;<br>記者：何善華　攝影：楊錦文&#13;<br>Models：Kit、Irene（Imagine）&#13;<br>逢星期日出版</p><p><spanclass><fontstyle>浸30分鐘減壓除疲勞  &#13;<br> 提到有機農莊，你一定覺得只有無農藥蔬果，但依我所見，眾多有機玩意之外，米酒浸腳就最過癮。農莊附有這個別開生面的「浸腳」服務，據莊主話，其米酒是有機自釀的米酒，只要浸大約半小時過後就會開始疲倦，同時將平時積聚的壓力隨之排解，重有護膚養顏嘅作用㖭！Kit和Irene聽到後重唔飛奔走去試吓，不過請放心，浸完腳啲米酒唔會再封樽出售嘅！</fontstyle></spanclass></p><p><spanclass><fontstyle>溫室蔬菜　唔熟唔食  &#13;<br> 呢個全港最大嘅香港有機農莊，位處喺大欖隧道口嘅河背村山上，好容易去。由於農莊附近是郊野徑同埋燒烤場地，周末日都有好多市民嚟此處遊山玩水，絕非杳無人煙的僻靜地方，市民大可放心享受假日。到了有機農莊後，一片綠油油的耕地就在眼前，包括有四個足球場咁大嘅「溫室綠園」，見到不同耕道栽種不同類別的有機蔬菜，好似菜心、生菜、蘿蔔、辣椒、木瓜等，有些尚在發芽階段，而大部份都開始成熟，隨時可以「收成割菜」了。</fontstyle></spanclass></p><p><spanclass><fontstyle>辣妹摘菜做午餐  &#13;<br> 講開有機種植，農莊莊主朱承朴話其實好簡單，只要種植農作物的過程中沒有用農藥化肥耕種，以原始天然的方式種植，好似施肥用番動物糞便、農地有蚯蚓的出現，咁樣種出來的農物就係「有機蔬菜」啦！&#13;<br> 兩位Farmgirls見到咁大片菜田，二話不說就跑去試吓做「菜婆」，經菜田負責人教導下，在收割時識得用手肘托住摘起的菜心，等留番一陣午飯嘅時候享用；至於另一條菜道重有種紅色辣椒，Irene和Kit可謂「聞椒色變」，立即飛撲埋去摘番幾條辣椒，第一時間「品嘗」辣椒的味道，果然夠薑！</fontstyle></spanclass></p><p><spanclass><fontstyle>朱莊主話任摘唔嬲  &#13;<br> 喺室內玩點都唔夠正，一於走出溫室去其他「露天農田」。一出溫室就見到一片大菜田，細問莊主先知道原來「木瓜園」是也，遠看幾棵樹垂掛着數十個大大小小不同形狀的木瓜，但不知是否已經成熟，可以即摘即食。&#13;<br> 朱莊主話只要見到木瓜表層色澤有一半呈黃色，就代表木瓜已經熟透，可以「任摘唔嬲」喇！Kit有見及此，一於膽粗粗去摘一個木瓜試吓味道，點知手力又唔夠，點樣費勁地拉扯着木瓜都摘唔到，最終都要勞駕木瓜園負責人先可以作狀咁影番張「威水照」。</fontstyle></spanclass></p><p><spanclass><fontstyle>打穀路經施肥池勁臭  &#13;<br> 摘完菜心同埋木瓜後，兩位Farmgirls繼續搵吓有咩好玩嘅玩意，諗住不如試吓玩打穀機啦！點知行去途中見到有個小泳池般面積的施肥池。嘩，臭氣薰天，臭不可擋……Irene和Kit急不及待地掩鼻而回。&#13;<br> 去到打穀嘅場地，只係見到三部經常見慣但又唔知係乜名堂的木製打穀機，兩位Farmgirls「得其物而無所用也」，當然又要請教朱莊主一番啦，原來打穀可以分成三個步驟，分別為打穀機、風車及石磨坊。穀物經過三部機器的「篩選」後，雜質細細粒的小穀無得留低，剩番最正最飽滿的穀物，先有機會「生米煮成熟飯」！</fontstyle></spanclass></p><p><spanclass><fontstyle>打穀「三部曲」  </fontstyle></spanclass></p><p><spanclass><fontstyle>自摘自煮一站式午飯  &#13;<br> 午飯時間到，食嘅菜式當然全部都係出自有機農場啦！農莊有「客人自煮」的服務，給市民嘗試「一站式」食到由自己採摘到煮食的艱辛成果；Kit為了要真正地做個Farmgirl，決定到廚房炒番幾味，將剛才自己採摘的菜心好好的炒味一番。吃過午飯後繼續起行，悠然參觀有機農莊內的蜂蜜園，又到湖池河畔餵鯉魚，亦可以試吓太陽能熱水系統的設備，感受吓「凍水變暖水」的過程，當然散散步亦可幫助食物消化啦！&#13;<br> 離開有機農莊，你可以沿着山徑行10分鐘到山上的河背水塘，倘大的儲水庫就在眼前，又或者到附近的郊野公園燒烤，耗盡難得的周末假期。</fontstyle></spanclass></p><p><spanclass><fontstyle>香港有機農莊環保一天遊  &#13;<br> 地址：元朗錦田河背水塘香港有機農莊&#13;<br> 查詢電話：27399786（巨人假期）&#13;<br> 收費：自製午餐及參觀費需$55，若包河背村至農莊之來回交通則需多付$25，「米酒浸腳」另外收費，每次$50（約30分鐘）。&#13;<br> 交通：在大欖隧道（往元朗方向）落車後，沿小路上山約30分鐘，穿過郊野公園後可至。</fontstyle></spanclass></p></body></html>