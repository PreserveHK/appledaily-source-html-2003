<html><header><meta charset="utf-8"><title>上海搵黃河 - 左丁山</title></header><body><h1>上海搵黃河 - 左丁山</h1><p>立法會議員黃宜弘發起一個「旭日工程」，「引介香港大學生走進祖國企業」，今年共有十位中大學生入選，到上海工作，月薪二至三千元，與內地學生同酬，但「旭日工程」有補貼，每人月薪一律五千蚊。</p><p>月薪似乎低啲，但在上海包食包住。有五千蚊使，以上海生活水平，又唔低噃。中貿林經常到上海，佢見到呢段消息，都話啲中大畢業生抵得諗，如果佢哋能夠適應內地企業作風，捱得兩三年，好有前途㗎。&#13;<br> 中貿林話：「既然佢哋係中大生，去到上海，就應該加入上海中大校友會，擴闊網絡，希望有師兄師姐指點。我嘅老友中貿張就係活躍分子嘞。」中貿張亦係左丁山朋友，佢定期喺上海嘅EmbassyClub（何鴻燊物業）召開上海中大校友交流會，每個月又有中大校友晚飯飯局。據中貿張講，上海嘅中大校友起碼有六七十人，包括貿發局、港龍航空駐上海代表、東方海外中國嘅總經理等等，關係網甚為廣闊。每兩個月中大校友會與港大校友會就交流一次，聯絡感情，所以透過「旭日工程」到上海嘅中大畢業生，唔加入上海中大校友會就笨咯。中貿張話校友會會長叫做黃河，英文名就叫RiverWong，真係夠絕。呢位RiverWong在九十年代初（聯合書院）畢業後就到上海，幾年前創業，自成一家，喺中大校友界之中，無人不識黃先生River。</p></body></html>