<html><header><meta charset="utf-8"><title>用車報告：本田擁躉張先生品評新Accord<br>實用車廂討人歡心</title></header><body><h1>用車報告：本田擁躉張先生品評新Accord<br>實用車廂討人歡心</h1><p>本田Accord多年來憑着年輕嘅賣相、實用車廂配搭及出眾性能表現，而備受車迷追捧，當然新近在港推出嘅新一代型號亦唔例外；有見及此，今日我哋特別搵嚟三代本田Accord車主張先生，為大家品評下新一代型號，究竟新車除實用車廂配搭能討人歡心外，重有何優點和缺點呢？不如𠵱家一齊嚟睇睇。&#13;<br>&#13;<br>記者、攝影：何永仁&#13;<br>逢星期一至日出版</p><p><spanclass><fontstyle>年輕造型令人心動  &#13;<br> 現為前美國總統尼克遜圖書館唯一華人委員嘅張先生，響購入現時呢部新Accord前，所擁有嘅汽車都係本田Accord，佢對Accord情有獨鍾嘅原因，除咗因為車子賣相突出外，實用車廂配搭及出眾性能表現都係原因之一；故此今次換車都係以新Accord為目標，而其他同級車更不在考慮之列，反而考慮嘅就只有新車嘅賣價。與此同時，張先生買車前都會與其他用家一樣，首先會考慮心儀車款嘅造型，是否屬自己喜歡一類：「我好鍾意新Accord車頭同車身線條畀到我嗰種感覺，皆因與其他同級車相比，新車嘅線條會來得較為年輕及富美感，重有就係雖然新車嘅離地距較低，但勝在擁有闊大擋風玻璃設計，能給予乘客有廣闊視野範圍，所以我咪揀咗佢囉！」</fontstyle></spanclass></p><p><br> &#13;<br> <spanclass><fontstyle>車廂闊落設備又夠齊  &#13;<br> 「我好喜歡趁假期載同家人到處逛逛或遊車河，有時重可能會買好多嘢返屋企㖭！所以闊落嘅車廂空間，亦會係我買車首要條件之一；響買車前，我亦曾經計算過新Accord嘅車廂空間，是否能讓家人坐得舒適，及後實驗證明係絕無問題，就算車內坐滿乘客都唔會感到侷促，當然以高級真皮鑲嵌而成嘅前後兩排座椅，亦見功不可沒啦！」張先生笑着說。另外，車上每項設備如高級音響及恒溫冷氣等等，全都整齊地鋪排於中控台上，加上屬觸手可及嘅設計，用落既方便又容易；另外值得一提嘅會係部車嘅冷氣夠凍之餘，敞大電天窗組合，重可以令車廂變得更開揚呢！</fontstyle></spanclass></p><p><br> &#13;<br> <spanclass><fontstyle>2.4公升偈夠力又慳油  &#13;<br> 至於性能表現方面，張先生亦感到滿意：「雖然先前一部Accord嘅馬力輸出，較呢部新Accord嘅160匹為高，但新車所配用嘅呢台2.4公升直4DOHCi-VTEC引擎，勝在爆炸力強及慳油，若碰巧響高速公路上要爬頭超車，都可以輕易咁完成整個過程；重有值得一讚嘅就係操控表現，一套出色懸掛系統響剛勁有度嘅底盤輔助下，行車循迹性之高亦能予人十足信心。」</fontstyle></spanclass></p><p><spanclass><fontstyle>表板布局難擺放物件  &#13;<br> 雖然張先生對新Accord評價甚高，但他仍略嫌表板設計（駕駛席一方），會令擺放物件時比較困難：「有時出入停車場，若想將入閘票放於表板上方，但因該處設計得比較斜，所以往往入閘票都會滑向擋風玻璃底部，因而令我覺得有些許麻煩呢！」</fontstyle></spanclass></p><p><spanclass><fontstyle>代理維修夠用心  &#13;<br> 多年來，張先生都會將座駕送回代理嘅維修服務中進行例行檢查及保養維修，而維修中心職員嘅服務態度、檢查費用及維修質素等等，都能令其感到滿意，難怪張先生會對代理售後服務，給予頗高評價啦！</fontstyle></spanclass></p><p><spanclass><fontstyle>本田Accord2.4小檔案  &#13;<br> 備受車迷追捧嘅本田Accord，至今已推出至第7代，而今代新車亦早於今年五月左右抵港；新車無論外形，以至係車廂配搭都經過廠方重新設計，務求予人耳目一新之感。然而，新Accord所採用嘅一台全新2.4公升直4i-VTEC引擎，響一套5前速自動波輔助下，性能表現可謂毋庸置疑呢！</fontstyle></spanclass></p><p><spanclass><fontstyle>規格  &#13;<br> 引擎：2354cc直4DOHC&#13;<br> 馬力：160ps/5500rpm&#13;<br> 扭力：22.3kgm/4500rpm&#13;<br> 尺碼：4830×1820×1455mm&#13;<br> 軸距：2740mm&#13;<br> 車重：1475kg	&#13;<br> 新車售價：$223,800&#13;<br> 查詢：合群汽車（23802231）</fontstyle></spanclass></p><p><spanclass><fontstyle>用家大募集  &#13;<br> 如果你係車主，而座駕又已落地三個月或以上，無論對座駕是讚是彈，我哋都願意將你嘅心聲寫成《用車報告》，與讀者分享。若你有興趣的話，可利用以下途徑與我們聯絡。&#13;<br> &#13;<br> 傳真：27420542&#13;<br> 電郵：<ahref>auto@appledaily.com &#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「用車報告」收（來信請註明姓名、年齡、車輛型號及聯絡方法）</ahref></fontstyle></spanclass></p></body></html>