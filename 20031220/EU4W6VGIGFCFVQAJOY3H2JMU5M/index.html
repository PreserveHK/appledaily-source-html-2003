<html><header><meta charset="utf-8"><title>　　萬人盆菜宴有買趁手 - 李八方</title></header><body><h1>　　萬人盆菜宴有買趁手 - 李八方</h1><p>下周五（二十六日），香港漁農餐飲萬人盆菜會喺舊啟德機場嘅停機坪舉行，一共筵開八百三十八席，歡迎市民參加，每圍十二人，只收一千二百元，既可品嘗有圍村風味嘅盆菜，又有攤位遊戲同表演睇，重可以做善事，兼創健力士世界紀錄，真係何樂而不為？&#13;<br> 八方問漁護署署長陳鎮源重有冇位，佢話𠵱家重有三百幾圍，市民可以即時打熱線電話1823訂位，或者去中環郵政總局、九龍中央郵政局、大埔以及元朗郵政局、大排檔餐廳以及新光酒樓買餐券。肥陳咁緊張當然大有原因，因為佢想藉此推廣本地漁農產品。&#13;<br> 講乜都冇用，最緊要有乜好料，個盆菜有嘉美雞、冬菇、鮮炸枝竹、中麻蝦、斑塊，土魷、豬肉同芋頭，諗起都口水流。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>