<html><header><meta charset="utf-8"><title>　　阿牛報佳音　自填詞自唱<br>　　平安夜《倒董夜》 - 李八方</title></header><body><h1>　　阿牛報佳音　自填詞自唱<br>　　平安夜《倒董夜》 - 李八方</h1><p>呢個聖誕老董肯定唔好過，除咗要閉門炮製施政報告，門外重有好多人準備喺元旦搞遊行同祈禱會，總之一日香港人冇民主，老董就一日冇啖好食。&#13;<br> 八方聽聞，新當選做區議員嘅阿牛曾健成喺平安夜會有搞作，就係喺香港最旺嘅地方──銅鑼灣──唱倒董聖詩。&#13;<br> 由阿牛自己創作嘅歌詞又的確好生鬼，其中一隻叫做《普選特首》填得好易上口，另一首改自平安夜嘅《倒董夜》就長咗啲，八方只係節錄咗最後一小段畀大家欣賞吓阿牛嘅才情，顧名思義，成首歌都係叫老董落台。全文可到<ahref http:>www.anti-tung.org 瀏覽。最長嗰首倒董歌寄調《無間道》主題曲，叫做《無退路》，都好過癮。老董不得港人心係事實，俾人唱都冇法，除非佢大徹大悟，真心加快香港民主化。<br> &#13;<br> <spanclass>華叔賀卡用舊詩 &#13;<br> 華叔今年嘅聖誕卡，用咗一首佢年輕時寫嘅詩《無題》作封面，其詞曰：「西北高樓清怨絕，茫然拔劍幾徘徊。江山無限憑欄處，急雨狂風燕不來。」華叔話係三十幾年前嘅作品，恍如一瞬間，實在係「慷慨有餘哀」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></ahref></p></body></html>