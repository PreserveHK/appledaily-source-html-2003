<html><header><meta charset="utf-8"><title>　　鄺神童新昌做替身 - 李八方</title></header><body><h1>　　鄺神童新昌做替身 - 李八方</h1><p>八方前幾日講過鄺其志有新着落，噚日「新昌營造」同十月至分拆上市嘅「新昌管理」一齊公布，佢哋間母公司「新昌國際」委任鄺神童做董事總經理，明年一月生效，佢又會幫手為新昌營造主席葉維義及新昌管理副主席葉儀皓兩兄妹做替代董事，即係做兩間上市公司嘅高層替身，可以主持董事局會議。&#13;<br> 鄺神童四月離開港交所，八個月後至加入私人機構，聽講係因為要有一段時間過冷河，避免利用港交所嘅監管資訊幫佢搵新工。鄺神童未做過建築界，唔知第時佢使唔使落地盤？講開又講，港交所噚晚舉行周年晚宴，一年人事幾番新，鄺去周來，噚晚就由周文耀主持，近排為新股上市忙個不停嘅員工總算可唞番啖氣。&#13;<br> （圖）鄺其志明年一月出任新昌國際董事總經理。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>