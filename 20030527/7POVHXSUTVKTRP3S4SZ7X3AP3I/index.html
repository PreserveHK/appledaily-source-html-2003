<html><header><meta charset="utf-8"><title>　　阿董身邊有個四人幫 - 李八方</title></header><body><h1>　　阿董身邊有個四人幫 - 李八方</h1><p>特首董建華自從出口傷人，斥民主派議員「膚淺」，又囂言「與時並進」後，輿論嘩然，識者搖頭，圈中人則猛咁喺度估係邊個教呢個老好人發爛渣。&#13;<br> 官場中人笑說，現時好比文革，圍在老董身邊有個「四人幫」，即特首辦主任林煥光、新聞處處長蔡瑩璧、中央政策組首席顧問劉兆佳以及行政長官高級特別助理陳建平。當然，阿董文采武功同毛澤東都冇得比啦！林蔡劉陳，亦未必及姚文元、江青、張春橋、王洪文咁惡。<br> &#13;<br> <spanclass>忍無可忍　主動火併 &#13;<br> 其實林煥光坐上特首辦主任呢個位之後，就好似「一入侯門深似海」，想低調都唔得，加上佢同蔡小姐都係政務主任，所謂紅褲仔出身，當日連阿董份講詞都係望得一眼，份貓紙應該見都未見過，唔會係佢哋嘅傑作。&#13;<br> 而劉教授係讀書人一個，平日謙謙君子，頂多係口水花四濺，好少出口傷人。咁剩番落嚟，只有陳建平嫌疑最大，聽聞佢最得老董信任，對民主派成日鬧佢老細也覺得不公。&#13;<br> 不過，官場耳語亦有傳「牛唔飲水點㩒得牛頭低」？老董咁硬頸，正如佳叔講可能佢老人家已經覺得忍無可忍啦，咪自己作主同議員火併囉。至於除咗表面四人幫，重有冇私家四人幫、隱形四人幫、北方四人幫，就要待有料人士告訴八方了。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>