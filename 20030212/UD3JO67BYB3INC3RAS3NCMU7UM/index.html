<html><header><meta charset="utf-8"><title>消費BestBuy：畫質靚咗　價錢平咗<br>係時候買Plasma</title></header><body><h1>消費BestBuy：畫質靚咗　價錢平咗<br>係時候買Plasma</h1><p>早幾年要換大電視機嘅朋友，差不多人人都會選購一部29吋或34吋嘅超平面電視，時至今日，為求令廳房有更大嘅視聽空間，唔少人趨向選擇機身更薄嘅Plasma等離子電視機。現時Plasma電視機已由最初超過10萬下調至3萬多蚊就有一部，令不少大、中、小型嘅家庭紛紛轉投購買。今次我搵咗3個用戶現身說法，有住1,800呎嘅大家庭，亦有住500多呎嘅小康之家，而佢哋竟不約而同地選購咗42吋Plasma電視機，就連品牌都一樣，真巧合！&#13;<br>&#13;<br>記者：梁煒健&#13;<br>攝影：陳盛臣、黃子偉、梁煒健</p><p>從事銀行業嘅Patrick，01年購入跑馬地一層637呎嘅單位，為咗令地方更見使，就搵咗間室內設計公司，替新居裝修得機關重重，好多家居擺設均可靈活移動，最令我驚訝的，要算係部42吋Plasma電視，隱藏喺大廳中嘅鞋櫃後，拉開櫃後雖然不能進入睡房，只可喺大廳睇電視，但好處則是將影音設備嘅位置慳掉。&#13;<br> &#13;<br> <spanclass><fontstyle>4萬幾銀搞全套  &#13;<br> Patrick本身喜歡聽音樂，但因女友喜歡睇電影，故將屋企大廳布置如戲院般，電視要立體感而音響則要有震撼性效果。Patrick稱：「買Plasma都係為慳位，之前都睇過好幾部，如NEC、富士通、Pioneer等，但因價錢及質素，最終選擇Panasonic嘅42吋Plasma，因為佢有3000:1嘅對比度，打開晒窗簾一樣睇得；電視加埋部錄影機及全套5.1DVD影音組合，約4萬蚊就搞掂。家陣我對呢部水貨PanasonicTH42PW5都幾滿意，如果要Upgrade就考慮Pioneer部50吋Plasma，質素好靚但售價實在太貴！」</fontstyle></spanclass></p><p><b> 其他過癮個案</b> &#13;<br> <spanclass><fontstyle>1,800呎大戶襯色襯音響  &#13;<br> 負責大圍瑞峰花園梁宅室內設計師湯先生，一手包辦梁宅1,800呎單位所有裝修及電器；而客廳以淺色為主，所以就選購銀色框嘅42吋樂聲牌Plasma電視機。湯先生稱：「雖則係水貨，但對比下售價仍平一截（行貨壞咗都要運返日本修理及另加收費啦！），加上佢畫質夠高，售價3萬頭就搞掂，即使加埋套JVC嘅6.1DVD影音組合都唔算太貴，更重要係屋主鍾意及容易操作。」</fontstyle></spanclass></p><p><spanclass><fontstyle>40呎小廳掛42吋Plasma  &#13;<br> 家陣買Plasma電視機，已不再為大戶人家專美，細單位如馬鞍山新港城3期嘅梁宅，整個單位雖只得500平方呎，而其大廳亦只得40多呎，但一樣可以把42吋Plasma電視掛於牆上收睇DVD及電視節目。雖然欣賞距離較近，但據專家意見，只要有電視機機身高度嘅3倍（樂聲42吋Plasma嘅高度為24吋），即部電視機跟人有6呎距離就OK。</fontstyle></spanclass></p><p><b> Plasma最新機種</b> &#13;<br> <spanclass><fontstyle>一致推薦3000:1對比度贏晒  &#13;<br> 有咁多用家力撐，呢部樂聲42吋Plasma唔介紹都多人買。3000:1嘅對比度喺全行殺晒，任何角度睇佢都咁清晰冇反光；852×480解像度唔差，光度亦有650cd/m2，種種數據都幾好。此機最吸引之處係售價平，3萬多蚊送埋安裝及送貨，座枱或掛牆架可二擇其一。&#13;<br> &#13;<br> 型號：「Panasonic」TH42PW5&#13;<br> 售價：$31,800（旺角電器倉）</fontstyle></spanclass></p><p><spanclass><fontstyle>中游級數　影像不太機械化  &#13;<br> 屬「日立牌」最新42吋Plasma電視，由於經過多次改良才推出市面，畫質唔錯。對比度為500:1、解像度有853×480pixels，數據屬於中等級數，欣賞時較自然唔係太機械化。其觀賞角度達160度，打橫打豎睇都得。家陣做Trade-in價，大家可以舊機換新機，即使14吋電視機都畀你換，一樣送埋安裝及送貨，座枱或掛牆架二擇其一。&#13;<br> &#13;<br> 型號：「HITACHI」42PDM400A&#13;<br> 售價：$41,800（華仁會）&#13;<br> （*可Trade-in任何電視機種，最高達$7,000）</fontstyle></spanclass></p><p><spanclass><fontstyle>唔使駁Amp&#13;<br> 10w喇叭炸機最正斗  &#13;<br> 屬於高解像度有1024×1024嘅XGA「芒」，總像素更可達160萬。雖然三洋呢部PDP-42H冇畀對比度資料，但其光度就高達750cd/m2，足見此機屬高檔貨色。其內置喇叭音色唔錯，而每邊可輸出10w，只需駁上DVD機就可以「炸」機！同樣送掛牆架或座枱，用舊電視機Trade-in就更加抵！&#13;<br> &#13;<br> 型號：「SANYO」PDP-42H&#13;<br> 售價：$37,900（華仁會）&#13;<br> （*可Trade-in任何電視機種，最高達$7,000）</fontstyle></spanclass></p><p><spanclass><fontstyle>LG首推4:3　睇電視至Fit  &#13;<br> 韓國LG廠可以自己生產Plasma電視，足見現今韓國技術已追上日本。LG最新一部Plasma電視，機重33kg，並非16:9，而係一般可以睇電視節目嘅4:340吋等離子電視。雖則只有40吋，其解像度則做到640×480pixels，質素尚可接受。&#13;<br> &#13;<br> 型號：「LG」MT-40PA&#13;<br> 售價：$28,800（旺角電器倉）</fontstyle></spanclass></p><p><spanclass><fontstyle>中級貨色　畫面隨意放大  &#13;<br> 呢款韓國製嘅ComeMon42吋等離子電視機做得唔錯，對比度達700:1、光度有600cd/m2，解像度亦有852×480pixels，已算係中等級數嘅Plasma電視機。其特別之處係加有3種畫面放大功能，亦有24針數碼輸入，更有數碼畫面改善技術令畫面更加穩定清晰；雖則係韓國做日本內料，其面板一樣好纖薄只有9.5cm厚度，擺喺邊都慳位。&#13;<br> &#13;<br> 型號：「ComeMon」PME-42S6&#13;<br> 售價：$36,800（銅鑼灣影音點）</fontstyle></spanclass></p><p><spanclass><fontstyle>最新D.I.S.T.技術　傲視電視界  &#13;<br> 購買Plasma電視，除着重塊Panel要靚外，亦要注意電視機內嘅影像處理。JVC第3代42吋Plasma電視機，解像度係768×1024，而新加入D.I.S.T.數碼影像倍線技術，大大改善咗畫面閃頻，亦同時提升畫面密度，令NTSC訊號達到1500i，PAL訊號亦達至1250i，色澤更鮮明。隨機附送Tuner，睇電視更清晰，其柱形喇叭及超低音喇叭，就令電視機如虎添翼，在歐洲E.I.S.A及日本雜誌《Hi-Vi》內有極高評價。&#13;<br> &#13;<br> 型號：「JVC」PD-42DX&#13;<br> 售價：$48,880（信興JVC）</fontstyle></spanclass></p><p><spanclass><fontstyle>專家竟見：電視機距離6呎就夠  &#13;<br> JVC民用產品助理經理Heron：「現時一般Plasma約有15,000至20,000小時壽命，解像度則相差不大。有人用對比度嚟賣產品，但亦有以光度作賣點，其實兩者都唔可以太高，太高時影像會唔自然太機械化。睇Plasma最佳距離，應為電視機高度嘅2或3倍，即4至6呎嘅觀賞距離，太遠亦會喪失原有效果。購買Plasma時，應注意家居嘅視聽距離，電視機嘅配套設備，如Tuner一定要靚，還要考慮點擺放部Plasma，如座枱、掛牆、掛天花或入牆。」&#13;<br> &#13;<br> <b> 店舖一覽</b> &#13;<br> 華仁會電器（23980280）&#13;<br> 地址：旺角花園街75-77號花園商業大廈6樓&#13;<br> &#13;<br> 銅鑼灣影音點（28380829）&#13;<br> 地址：銅鑼灣駱克道492號順禧銅鑼灣中心301室&#13;<br> &#13;<br> 信興JVC（27220320）&#13;<br> 地址：尖沙嘴東麼地道67號半島中心B翼909-912室&#13;<br> &#13;<br> 旺角電器倉（23911239）&#13;<br> 地址：旺角洗衣街81號地下</fontstyle></spanclass></p></body></html>