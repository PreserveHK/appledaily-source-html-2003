<html><header><meta charset="utf-8"><title>一味窩輪：9911值博率高</title></header><body><h1>一味窩輪：9911值博率高</h1><p>個市受滙豐（005）喺紐約急跌拖累，失驚無神散288點，散得過度，啲藍籌同恒指Put輪，自然意氣風發，但唔值得再追，因住個市未玩完，彈番上去。今日推介恒生Call輪9911、滙豐Call輪9908同中移動Call輪9861，全部都係冇溢價Call輪。&#13;<br> 恒生（011）彈力十足，最低97元，收99.50元，僅跌50仙，擺明有人做嘢，或者芬佬求貨心切。Call輪9911最低1.10元，收1.19元，跌8仙。隻輪明年4月到期，負溢價0.7%，槓桿率8.4倍。隻輪到期之前，正股會有息收，所以溢價有少少負數，但都唔應該。恒生有機會追落後，彈番上三幾蚊，9911有機會彈番上三幾毫。<br> &#13;<br> <spanclass>9908吼得過 &#13;<br> 滙豐（005）最低115元，跌4元，收116元，跌3元。前一排升得急，升到短期超買，𠵱家唞一唞，反而係好事，有利後市發展，Call輪9908跌27仙，跌到貼晒，明年1月到期，輪價1.60元，零溢價，槓桿率7.3倍。博正股到期前升5蚊，揸隻輪有31%回報。&#13;<br> 中移動（941）收22.30元，跌2.8%。Call輪9861由50仙散落43仙，隨時有機會跟正股彈番上去，吼得過。&#13;<br> 隻輪下月中夠鐘，零溢價，槓桿率5.2倍。炒上落，現價上車，見50仙以上落車。&#13;<br> 章　盛</spanclass></p></body></html>