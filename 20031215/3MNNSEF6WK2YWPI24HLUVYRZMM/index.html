<html><header><meta charset="utf-8"><title>港產片的終極 - 陳也</title></header><body><h1>港產片的終極 - 陳也</h1><p>《無間道》終集出場，照舊烏天黑地，只有心理醫生陳慧琳刻意穿白衣白褲白鞋。大陸過江龍陳道明連搭地鐵都由頭、墨鏡到皮鞋都是Matrix風格。男角群身上的皮褸似乎冬暖夏涼無間斷跟身追隨大佬，皮氣已經與蠱惑仔黑道和差哥卧底配成絕活，少件皮襖少副黑超也辦不成事。誰能想像梁朝偉穿gore-tex羽絨、黎明黑西裝內襯雞仔嘜冷衫？咁佬咁麻甩的，是杜琪峰的胃口，捧林雪場的閣下，入錯戲院了。&#13;<br> 劉德華的好好壞壞卧底，跟新紮師兄黎明鬥法，兩人都想煮重對方米。但劉德華頻頻在緊急關頭手機鈴聲大作（點解唔用震機呢？），這種條件，試問點做高級二五。終極結局篇，劉德華決心做回好人，不惜一切偵察琛哥在警隊的內奸（據說有五個之多），去而求其快。但他經常發噩夢，陳永仁纏身似的令他撞板，最後鬼拍後尾枕，身陷永不超生的羅網。&#13;<br> 無間似有還無，相信還會有四五六集，玩謝你對港產片的容忍度。同樣是男人戲，《懸河殺機》一集過落得瀟灑。三部曲是《魔戒》專利，港產片主角死過翻生，回憶片段兜亂互插，徒是掩人耳目。劇情犯駁，觀眾疑問有待解答，但是，憑兩張IFC折扣價45元的戲票就夠班了麼？還是慳啖氣食支煙啦（全片冇乜煙鏟，演員的健康狀態似高級公僕！導演是不是楊永強陳馮富珍的fans？）</p></body></html>