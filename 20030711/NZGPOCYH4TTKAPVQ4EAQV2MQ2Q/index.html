<html><header><meta charset="utf-8"><title>日日唔夠瞓暈咗<br>馮仁昭四圍超：阿Sa出院開工唔見得光</title></header><body><h1>日日唔夠瞓暈咗<br>馮仁昭四圍超：阿Sa出院開工唔見得光</h1><p>成名係要付出代價㗎，Twins走紅後，成日馬不停蹄咁做嘢，每日只瞓得嗰幾粒鐘。日前佢兩個搭飛機去橫店拍劇集《古宅心慌慌》前，足足有成四十幾個鐘冇瞓過，結果阿Sa（蔡卓妍）前日終於頂唔順，喺拍攝現場暈咗。噚日佢出院後瞓醒又即刻開工，不過似乎對強光好敏感。<br> &#13;<br> <spanclass>醫生勸多休息 &#13;<br> 醫生話阿Sa疲勞過度，先會導致視網膜受損，只要休息番多啲，咁就唔會再有事。阿Sa噚日就話：「噚晚出院返酒店瞓咗十四個鐘，真係好耐都冇試過有咁充足睡眠，不過𠵱家對眼唔可以接觸強光，唔使拍嘢我會閉目休息。」佢嘅拍檔阿嬌（鍾欣桐）原來都病咗，不過就只係咽喉發炎，情況唔算嚴重。	採訪：汪正文<br> &#13;<br> <spanclass>趙學而靜雞雞拍拖 &#13;<br> 趙學而除咗同霆鋒拍拖之外，都好似冇聽講過佢拍拖嘅消息，不過最近佢俾人影到同一個神秘男人，十指緊扣行街街。噚日佢喺將軍澳拍《皆大歡喜》時，竟然好大方咁承認有拖拍，重話：「我拍拖唔會唔認，其實拍拖係好正常，唔使咁神秘，我只係低調。佢係朋友個朋友介紹，都拍咗四個月，好多謝大家關心。」</spanclass></spanclass></p><p><spanclass>鞏俐東京電影節揸弗 &#13;<br> 海外知名嘅內地女星鞏俐，噚日啱啱俾東京國際電影節嘅主辦單位，宣布為今年嘅主席評判。今年十一月一日將會展開嘅東京國際電影節，將會以黑目瞳主演嘅電影《宛如阿修羅》作為開幕電影，而即將喺香港上映嘅迪士尼動畫《海底奇兵》，就會留番喺閉幕嘅時候播出。<br> &#13;<br> <spanclass>張國榮fans怕執輸 &#13;<br> 張國榮新碟《一切隨風》由推出到𠵱家已經賣咗差唔多成五萬張。呢隻碟收錄咗哥哥最後嘅新歌，自然十分搶手，結果搞到零售商嘅存貨所剩無幾，分銷商手上又冇貨，令環球唱片公司個電話響個不停。其實急都急唔嚟，事關張碟以絲絨包裝，出貨時間比其他碟慢，不過分銷商就好心急，噚日重出車入屯門CD廠攞貨，費事等人送怕執輸喎。據環球高層黃建豪透露，佢哋再收到近三萬張嘅定單，睇嚟呢隻碟會打低其他群星雜錦碟，成為最好賣嘅一張唱片。<br> &#13;<br> <spanclass>黃霑單打鄭大班 &#13;<br> 黃霑同葉振棠噚日喺上環文娛中心，綵排呢個月十八同十九號舉行嘅演唱會。霑叔話演唱會陣容龐大，淨係中、西樂團就有九十三人，而原定嘅嘉賓陳百祥同曾志偉，就改由鄭裕玲同鄭中基頂上。問到霑叔到時有乜嘢想發表時，佢話：「唔會喇！我哋十八號先開騷，重諷刺？呢個演唱會只係諗住振奮人心，係想畀觀眾開心，而唔係講政治。之前我哋已經同嘉賓講咗，唔係搵人嚟鬧，我哋又唔係大班（鄭經翰）節目。」</spanclass></spanclass></spanclass></p></body></html>