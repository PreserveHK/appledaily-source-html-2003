<html><header><meta charset="utf-8"><title>股壇瀏覽器：港股唔似有熱錢流入</title></header><body><h1>股壇瀏覽器：港股唔似有熱錢流入</h1><p>美股周三晚反彈，港股噚日跟隨反彈，早市重上12100水平，正當大家都以為反彈得差不多之際，午市好友再挾多一轉，令到唔少即日鮮期指客急急平淡倉，恒指收報12227，大升256點，成交僅130億元，都唔似有熱錢流入。&#13;<br> 華潤電力（836）在大摩力托之下，終於可以浮上水面，噚日升2.7%，收2.825元，成交3.27億元。不過，大摩睇嚟都撐得好勉強。黑客話，散戶見到華潤電力首日上市表現唔理想，已無心戀戰，趁大摩重肯接貨，所以紛紛出貨套現。<br> &#13;<br> <spanclass>佑威20周年冇得炒 &#13;<br> 佑威（627）噚日慶祝成立20周年，不過對股價冇乜刺激作用，平收0.375元，令到唔少捧場客失望。Cookie話，炒企業慶典唔係隻隻都有得炒，主要睇公司有冇足夠財政實力作慷慨派息，如果公司冇咁嘅能力，基本上係冇得炒。佑威7月至今，三度配股集資近8000萬元，冇理由一邊抽水，一邊派高息。不過，憧憬公司派紅股或紅利認股證則未嘗不可。&#13;<br> 大賀戶外傳媒（8243）噚日一上市就破底，低見0.465元，幾經掙扎都浮唔番上水面，收報0.495元，較招股價低6.6%，成交金額320萬元。&#13;<br> 大賀以南京為基地，但噚日竟然傳出佢哋喺競投南京地鐵廣告代理權落敗，代理權落入媒體伯樂（8072）手上，大賀今次真係認真冇癮。&#13;<br> 物美商業（8227）今日截止認購，唔知佢嘅認購反應，會唔會受到華潤電力同大賀表現欠佳所拖累？&#13;<br> 阿　虎</spanclass></p></body></html>