<html><header><meta charset="utf-8"><title>　　胡紅玉擊鼓大戰董鄔幫 - 李八方</title></header><body><h1>　　胡紅玉擊鼓大戰董鄔幫 - 李八方</h1><p>阿董外訪法國，巴黎是日節目，當然唔包括參觀法國大革命優柔寡斷嘅昏君路易國王、同叫人冇麵包食就食蛋糕嘅皇后登上斷頭台嘅協調廣場（PlacedelaConcorde），而係出席一個孔子文化嘅展覽。<br> &#13;<br> <spanclass>阿董巴黎反思孔子精神 &#13;<br> 千里迢迢嚟到巴黎，參加紀念儒家先師孔子，唔知阿董會唔會有啲感慨。佢登上特首寶座之初，曾經講過要用儒家思想治港，可惜呢個偉大口號後來又冇咗影。不過，孔子講過一句：惟女子與小人難養也，阿董喺巴黎反思孔子精神時，應該對孔子嘅眼光佩服萬分。&#13;<br> 皆因為六年以來，阿董俾三個女人玩死：一個就係時時都動議啄佢落台嘅劉慧卿，一個就係俾肥彭安插喺佢枕邊嘅陳太，另一個，就係今日出席立法會嘅平機會前話事人胡紅玉。&#13;<br> 阿董哋迫走胡紅玉，點知俾胡紅玉玩番一鋪。肥仔平、鄔醫生、王見秋，三條麻甩佬加埋都唔係胡紅玉嗰皮。董鄔幫本來想利用王見秋，喺辭職時順手幫政府爆埋胡紅玉平機會所謂「濫權」嘅六宗罪，點知王見秋最後猛然覺悟。見到自己已被呢個忘恩負義嘅政府離棄，無謂再送一個人情，記者會上，拒絕做傀儡，唔肯宣讀阿鄔等同佢安排嘅「六宗罪」文告，結果有人就將呢份機密文件交畀《董周刊》全文刊登，可見對胡紅玉嘅深仇大恨。</spanclass></p><p>特區政府真係冇政治智慧，去到咁盡，𠵱家胡紅玉就考慮控告阿鄔等人誹謗。以胡紅玉咁精通法律，佢決定要告，勝算就特高。的確，「六宗罪」文件，將胡紅玉描繪成一個自私自利、貪財濫權嘅政治女巫，胡紅玉若然唔自衞，咁咪豈不是等於默認？佢若然唔可以同自己爭回公道，香港人又點信佢曾經有能力幫弱勢族群爭回公平機會？&#13;<br> 董鄔幫好辣唔辣，辣着胡紅玉，都可謂唔知碇。當年紅姑憑一人之力喺立法局起草成兜反歧視法案，再推動通過，擊鼓退清兵，跟手再成立平機會，冇番咁上下政治同法律功力，又點可以咁把炮，獲得肥彭賞識。<br> &#13;<br> <spanclass>董鄔幫女將唔夠「巴辣」 &#13;<br> 阿董整走個陳太，以為可以乘勝追擊，想鏟埋紅姑，點知就揩正，鬼叫董鄔幫呢一方啲女將，唔夠對方咁巴辣：詩姑有心無力，林貝聿嘉就成個馬笑英咁款，最猛嘅嗰件，本來叫廖瑤珠，可惜天妒紅顏提早去咗見馬克思。&#13;<br> 除咗董A1之外，阿董條命冇乜女人緣。今日喺巴黎，阿董緬懷孔子，睇怕都仰天長歎咯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>