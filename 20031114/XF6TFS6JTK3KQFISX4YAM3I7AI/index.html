<html><header><meta charset="utf-8"><title>地產多聲道：代理促銷海逸料掀廝殺戰</title></header><body><h1>地產多聲道：代理促銷海逸料掀廝殺戰</h1><p>已經開賣咗幾年嘅紅磡海逸豪園，發展商長實諗到促銷絕招，催谷中原、美聯、利嘉閣同港置四家代理清貨。遊戲規則係長實先分畀每家代理十個單位，每賣出一個單位，就獲發金牌去搶其他行家嘅貨，睇嚟競爭會好激烈。埋數時賣得最多嘅，長實另外畀多二十萬做獎金。&#13;<br> 長實何雨盈話，嗰四十個平均呎價五千五百蚊嘅二十五座單位，即日起，三日內都唔會加價，之後就唔敢包。嗰批單位總值大約三億二。美聯為鼓勵員工「打人荷包」，員工每攞一面金牌，公司就獎一個一安士金幣。&#13;<br> 另外，早幾個月前長實曾經大鑼大鼓，話以筍價每呎三千九百蚊起賣嗰幾個二十五座單位，原來只係魚餌，用嚟𠱁班捧場客去買其他座數啲貨尾。<br> &#13;<br> <spanclass>張炳強勸學弟目光要遠大 &#13;<br> 政府要削減大學資源，有大學生話要罷課抗議。財政司司長唐英年噚日下晝就同8間大學學生會代表，商討大學撥款問題。&#13;<br> 身為75年理工第一屆畢業生嘅恒基地產營業部總經理張炳強，好關心大學生罷課問題，噚日搞東堤灣畔記者會前，就同理大副校長見過面。作為大師兄嘅佢，建議師弟師妹唔好淨係單單睇削減資源問題，目光要放遠啲，大學生若果要罷課，應該喺罷課當日做有公益嘅事。&#13;<br> 當勞（張炳強洋名）話，佢70年代喺理工讀建築及測量學系嘅時候，都有參與保衞釣魚台嘅運動。</spanclass></p><p><spanclass>京士柏山獲上海富豪垂青 &#13;<br> 恒基旗下幾個豪宅盤，十月份委託金豐易居喺上海做展銷，反應唔錯。金豐易居今個月二十號，會包團安排上海「易居會」五十個鑽石會員，嚟香港睇樓，恒基旗下嘅一系列豪宅自然唔少得，何文田京士柏山更係指定樓盤，因佢哋對呢個盤有興趣。&#13;<br> 「易居會」嘅鑽石會員個個都好富貴，因為每人擁有嘅物業平均係五個或以上，而且曾經透過金豐易居哋購買物業總值千五萬，先至可以做到鑽石會員，有能力掃貨。<br> &#13;<br> <spanclass>參觀國金作為迎新禮物 &#13;<br> 中環國際金融中心二期嘅呎租，一直係市場焦點。貴為全港最高摩天商廈，物業落成以嚟，發展商之一新鴻基地產已經搞咗多次觀光團，安排新地會會員，登上大廈七十一樓參觀。新地已招待近兩萬名會員及親友參觀國金二期。&#13;<br> 喺十一同十二月加入新地會，就唔使抽籤都可以獲安排參觀，因為新地會以呢個活動做迎新禮物之一。</spanclass></spanclass></p><p><spanclass>杭州市長大讚貝沙灣 &#13;<br> 由美聯物業負責策劃同銷售嘅大埔龍成堡，唔使半年時間，七十七伙已售清。發展商英皇集團楊受成，同影壇大哥成龍，噚日請美聯主席黃建業及一眾高層食晏，慰勞一番。之後重送咗張嘉許狀畀美聯。&#13;<br> 另外，美聯噚日又接待咗杭州市市長茅臨生及一眾高官組成嘅考察團，一行三十人，帶佢哋去睇薄扶林貝沙灣同置富花園，之後重參觀鴨脷洲邨及田灣鴻福苑，了解本港嘅房屋建設同規劃。&#13;<br> 聽講考察團參觀完貝沙灣示範單位後，讚不絕口。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>