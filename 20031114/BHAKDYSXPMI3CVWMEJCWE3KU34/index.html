<html><header><meta charset="utf-8"><title>　　馬丁爭睇電視不敵民建聯 - 李八方</title></header><body><h1>　　馬丁爭睇電視不敵民建聯 - 李八方</h1><p>前日立法會加快民主進程辯論，大家都走晒去聽緋聞議員何鍾泰繼續自爆同譚姓助理嘅曖昧關係，再三否認用公帑畀家用助理。點知議事廳入面嘅馬丁就企起身話唔夠法定人數開會，重話自己之前喺樓上同劉江華爭電視睇爭輸咗。&#13;<br> 八方噚日問番馬丁乜咁瘀？佢話當時喺飯堂醫緊肚，以往一般都係一邊食，一邊聽住個辯論直播，點知民建聯一大班人圍住個電視睇新聞，馬丁於是問可唔可以轉台，佢哋一齊話唔得，劉江華重話梗係先到先得，冇得轉。民建聯壟斷視野，咁好彩飯堂有另一個電視，馬丁先至冇咁瘀。&#13;<br> 馬丁話，佢咁緊張，係因為不值班民建聯口口聲聲話支持○七○八年全面直選，其實得個講字，自由黨又係一樣，呢班中性動物連辯論都唔聽，你話邊有承擔？明年一重返議會，班保皇黨又同林D9扯貓尾，一味死拖，所以啲選民一定要帶眼識人，唔好用張選票嚟侮辱自己智慧。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>