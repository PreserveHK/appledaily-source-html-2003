<html><header><meta charset="utf-8"><title>　　金屋藏官董太報唔切料 - 李八方</title></header><body><h1>　　金屋藏官董太報唔切料 - 李八方</h1><p>老董雖焦頭爛額，「問責制」科科考試繼續肥佬，其實佢都好慘，以王見秋事件為例，佢肯定愛國老友如鄔維庸之流所害。有同情佢嘅人重話，老董一向不食人間煙火，佢太座董A1喺呢單嘢都要負多少責任，何解呢？&#13;<br> 好似秋官個女王小姐嘅新聞，娛樂新聞同八卦雜誌時有報道，A1平時去洗頭，睇到八卦雜誌，返屋企應該八多啲畀佢老公聽，唔使矇查查，任人老點。&#13;<br> 其次，鄔維庸同林貝聿嘉哋情緒性盲目挺董，但係董太就應提佢夫君，千祈千祈唔好聽呢對男女亂噏，做人老婆，理應相夫，教個老公辨明邊個係周吉同李香琴。&#13;<br> 呢個世界又的確係變得好快，以前睇粵語殘片只有「金屋藏嬌」，𠵱家就變成「金屋藏官」，睇怕啲老竇阿媽以後都唔敢隨便住個女間屋。&#13;<br> 重有人用公帑請助理，又要人彈性上班，重要入埋人屋企學普通話，夜夜都唔走，自嘲為「蒙面懵太」嘅A1肯定報唔切料啦。&#13;<br> （圖）老董噚日喺巴黎總統府愛麗舍宮同法國總統希拉克會面，今日就啟程返港，香港咁多新聞，又要有排惡補。	美聯社&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>