<html><header><meta charset="utf-8"><title>一味窩輪：9911負溢價抵買</title></header><body><h1>一味窩輪：9911負溢價抵買</h1><p>恒指由高位12537，6日內調整至11872，調整665點。借住美股彈升，昨日好番256點。&#13;<br> 恒生（011）周一宣布派第2中期息1元，市場反應唔錯，昨升2元，收99.75元，上月高位100.50元，估計好快趣升破。派息1元，相等於股價1%左右，對啲Call輪影響唔大，只係令啲Call輪溢價加1%而已。恒生Call輪9911短炒諗得過，隻輪明年4月到期，輪價1.22元，負溢價0.7%，槓桿率8.2倍，計埋正股股息因素，實際只有輕微溢價0.3%，仍然非常吸引。再計埋正股明年3月左右派末期息，溢價仍然唔高。炒恒生Call輪，正路係9911，想搏殺則揀9162，爆炸力大啲，當然溢價亦高啲。<br> &#13;<br> <spanclass>地產Call輪揀2隻買 &#13;<br> 地產股近期調整幅，昨日有番勢，新世界（017）升5.7%，新地（016）升3.2%，長實（001）升2.5%，恒地（012）升1.9%。&#13;<br> 博地產股去多三兩日，揀地產Call輪埋手。新地Call輪要9118，明年5月到期，輪價70仙，溢價10.3%，槓桿率9.2倍；9034其實好靚，溢價只係0.4%，槓桿率4.1倍，衰在成交少。長實Call輪主角係9065，明年3月到期，輪價58仙，溢價7%，槓桿率10.6倍。新世界冇輪掛牌，恒地輪交投太疏，唔諗住。&#13;<br> 章　盛</spanclass></p></body></html>