<html><header><meta charset="utf-8"><title>七彩記憶手指恃靚出位</title></header><body><h1>七彩記憶手指恃靚出位</h1><p>SONY繼MemoryStick推出縮細版Duo後，連旗下嘅USB記憶手指都玩瘦身。呢款MicroVault保持256MB高記憶容量，體積卻足足縮細一半，重量更只有12g，大大增加攜帶上嘅方便。較其他USB手指優勝地方，就係設有一個同樣靚到痹嘅接駁機座，一插入MicroVault就可傳送資料，毋須如傳統USB手指咁插入機背咁麻煩，可算係專為桌面電腦而設嘅USB手指。接駁介面為USB2.0，達到每秒480Mbps資料傳送速度，比i.LINK嘅400Mbps更高，就算係高解像數碼相及動畫短片，都可快速抄入電腦內。附送軟件跟舊款MicroVault一樣有《AutoZip》、《PCLock》及《AutoLogin》三款，主要作資理存取及管理之用。&#13;<br> 記者：徐影龍&#13;<br> &#13;<br> 容量及價錢一覽：&#13;<br> 深灰色256MB：$1,099&#13;<br> 銀色128MB：$699&#13;<br> 藍色64MB：$499&#13;<br> 紅色32MB：$419</p></body></html>