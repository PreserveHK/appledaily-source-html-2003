<html><header><meta charset="utf-8"><title>地產多聲道：YOHO住戶買薄電視有折頭</title></header><body><h1>地產多聲道：YOHO住戶買薄電視有折頭</h1><p>YOHOTown住客會所又有新噱頭，預計將會擺部目前全世界最大，Samsung最新推出嘅六十三吋等離子電視，播放住客選擇嘅節目，部機價值十六萬八千元。&#13;<br> 另外，重會搞個Samsung多媒體資訊中心，方便住客玩多媒體遊戲或上網工作等。&#13;<br> 新地又會同呢家韓國生產商合作，日後該樓盤買家可以特惠價買現時市值三萬五千蚊嘅42吋等離子電視。&#13;<br> 另外，買樓後一個月內，可以九折買該廠其他產品，另Samsung會會員又可優先參觀示範單位。新地周國賢話，個盤有四個示範單位，月底開放。&#13;<br> 新地蘇仲強話，已重新申請預售紙，主要係之前加大咗一啲高層單位嘅面積，同樓盤其他地方等有小小改動，佢哋有信心今個月可以攞到新預售紙，唔會影響開售時間。&#13;<br> 此外，美聯物業會請一批置業大使，專為樓盤宣傳，噚日正式開工，喺美孚新邨派宣傳單張，佢地重會進行問卷調查，了解客戶嘅置業取向。<br> &#13;<br> <spanclass>鯉景灣請爹哋遊埠 &#13;<br> 蘭西再過兩日就係父親節，嘉華地產嘅西灣河鯉景灣（蘇豪東），搞咗個「親親爹哋天」。當日消費滿二百蚊（以一張發票計），就換到一張遊戲券，可以用嚟參加競猜朱古力數量遊戲，贏取雙人曼谷四天酒店住宿。商場重有攤位遊戲畀小朋友玩。&#13;<br> 另外，恒基將軍澳新都城商場二期，當日就請嚟藝人鍾欣桐、陳小春同杜汶澤等表演。購物滿三百蚊（以兩張不同商戶發票計），可以參加遊戲，有機會贏取「黑白森林」電影戲票兩張，或者電影海報一張；重有就係泊車優惠。</spanclass></p><p><spanclass>購海堤有免費清潔服務 &#13;<br> 僱員再培訓局為咗學員嘅出路，首次同恒生銀行及發展商新世界和恒基地產等合作，為東涌海堤灣畔買家，提供家務助理服務。&#13;<br> 凡係該盤買家，只要用恒生提供「全為您」優惠計劃及選用「置息按」按揭戶口，恒生就會送一百小時嘅家居清潔服務、新居入伙清潔、首年家居保障計劃保費，同首年鐘點家傭保障計劃保費。再培訓局就負責提供受過專業訓練嘅家務助理，而佢地嘅每個鐘費用大約四十蚊，比市價平兩成左右。恒生鄧國亮話，每個家務助理，恒生要補貼六千蚊。<br> &#13;<br> <spanclass>食住旺勢Altadena租轉賣 &#13;<br> 豪宅成交浪接浪，新地嘅山頂Kelletteria噚日又賣咗間細屋，三千一百九十八呎，賣四千五百萬，呎價一萬四千零七十一蚊。美聯陳坤興話，買家住開山頂，今次一擲近半億換新樓。&#13;<br> 另一宗成交係大坑環翠園三千八百呎複式，中原曾永生話，個盤放咗第四日，已經有買家以一千四百九十萬承接，每呎三千九百二十一蚊。&#13;<br> 呢排咁旺，令山頂白加道Altadena貴重複式單位嘅業主都心郁郁，原本堅持只租不賣，𠵱家委託美聯招標，七月十八號截標，估值超過五千萬蚊。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>