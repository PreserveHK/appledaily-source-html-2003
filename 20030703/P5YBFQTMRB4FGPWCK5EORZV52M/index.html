<html><header><meta charset="utf-8"><title>701收料站：萬順昌似有後著</title></header><body><h1>701收料站：萬順昌似有後著</h1><p>真係好既唔靈醜既靈，平時經紀陳話會升嘅股份，未必隻隻升，但話會跌嘅股份，就通常會跌。好似佢前日一路遊行一路講嘅展鴻（572），噚日新掛牌，就較招股價插水35%，真係肉酸得好緊要。&#13;<br> 經紀陳話，最離奇係展鴻招股價1.23元，有乜理由第一口價成0.95元，認真耐人尋味。如果今日隻股大幅波動，佢亦唔會覺得奇怪，因為可能係未沽齊貨，托高價再沽過。佢叫小初唔好以為係見底反彈，亂咁去博。&#13;<br> 小初問經紀陳，因乜原因唔留意多啲會升嘅股份，淨係知道會跌嘅股仔，根本搵唔到食。但佢就反駁，話起碼可以避免損失。&#13;<br> 最後，經紀陳推介萬順昌(1001)，隻股自從上月公布全年業績，盈利勁升近5倍，賺成6041.2萬元之後，股價表現一直好掂。&#13;<br> 噚日再升4.86%，收1.51元，係1年新高。隻股近排每日都有幾百萬銀成交，兼夾個棚亦搭得唔錯，成副有料到嘅格局。單睇陣勢，似有經紀行招手叫公司搞批股咁款。&#13;<br> 慕容小初</p></body></html>