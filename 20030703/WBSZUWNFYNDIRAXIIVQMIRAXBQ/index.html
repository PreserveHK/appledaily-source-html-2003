<html><header><meta charset="utf-8"><title>香港有得Fun：空中鞦韆玩倒立<br>5歲Emma　一Take過搞掂</title></header><body><h1>香港有得Fun：空中鞦韆玩倒立<br>5歲Emma　一Take過搞掂</h1><p>香港人，真係做乜都快過人，連玩馬戲這樣需要大量訓練的玩意，都可以濃縮成九小時的課程，小朋友就可以做到空中飛人、玩花式彈床，連拋接三、四個波都做到。如你嫌九小時還太長，以香港人的速學速成性格，原來連短短二十分鐘的速成班中，五歲的小Emma，經教練講兩講，示範一次，玩過一次空中鞦韆，就可成功做到兩粒星難度動作──倒立！如此快速的學習方法，我想，只有這個城市的人，才做得到！	&#13;<br>&#13;<br>記者：梁佩芬　攝影：陳智良</p><p><spanclass><fontstyle>鞦韆空中  &#13;<br> 馬戲訓練班適合6-16歲小孩學習，重頭戲是空中飛人。三堂內，當然難似專業飛人，在空中左右大迴環，轉身翻騰，穿過三個人再上番鞦韆，但至少都可以喺離地三米的高空，做倒立、大鵬展翅及小拱橋等三粒星高難度花式。不過，年紀愈小，教練的協助會愈多，為安全，他有時會全程都不放手，捉實你練習。年紀到十歲，會提升難度，做到花式後，更放手讓你嘗試騰空感覺。但無論年紀多小，上空中鞦韆首先要夠膽，否則只可坐在地上，看同學仔玩！</fontstyle></spanclass></p><p><spanclass><fontstyle>女仔勇過男仔  &#13;<br> 5歲Emma，從未睇過馬戲，今日是第一次看到空中飛人，也是第一次上高三米的鞦韆上。未上鞦韆時，Emma默不作聲，眼仔睩睩看着教練示範做倒立動作，我以為她會膽怯，不願上架。當教練抱起她時，亦面露笑容，還主動伸直雙手，一次就捉實鞦韆架，一個正確的垂直動作就做到，接着的倒立及分腿動作一樣話咁快就做到，小妹妹果然犀利！反而，同是第一次上架的David（6歲），卻不敢垂直身體吊起來，死也不肯做倒立動作，不到一分鐘，就要落架，還淚流滿面，小弟弟，有啲失威喎！</fontstyle></spanclass></p><p><spanclass><fontstyle>10歲Zak似模似樣  &#13;<br> 10歲的Zak，之前喺澳洲看過馬戲，最鍾意就是空中飛人環節。一知道有馬戲班來港，即刻約埋朋友Shiv及Alex去玩。愛打籃球的Zak，手腳非常靈活，不消一刻，就上了鞦韆，揮灑自如，看他所做的大鵬展翅動作，與教練示範的，也不相伯仲！</fontstyle></spanclass></p><p><spanclass><fontstyle>學馬戲訓練自信心  &#13;<br> 教練Rodleigh來自澳洲著名馬戲學院Trix，有三十多年教授經驗。他說學馬戲當然要講求天份，膽識及柔軟度都是與生俱來的；從學習玩馬戲中，亦可訓練孩子的自信心、合作精神及身體協調性，就算短短兩三日，收穫也甚豐富。</fontstyle></spanclass></p><p><spanclass><fontstyle>雜技輕巧  &#13;<br> 如果，你覺得空中飛人難度太高，又想過吓做馬戲的癮，不妨玩其他如跳彈床、打觔斗及拋球等雜技，動作雖輕巧，若要做到似模似樣，所費心機也不少，要成功也要下苦功。&#13;<br> &#13;<br> <spanclass><fontstyle>跳彈床飛身跳過教練  &#13;<br> 彈床有兩種玩法，一是個人花式，簡單如分腿及抱膝，高難度有凌空翻騰；二是雙人花式，講求合作性，難度也比單人為高。</fontstyle></spanclass></fontstyle></spanclass></p><p><spanclass><fontstyle>打觔斗連續打四個都得  &#13;<br> 打觔斗有數個不同方法，前後滾翻、前後手翻、雙人翻、側手翻，着重平衡及手腳協調，小小年紀連打四個前滾翻都唔頭暈，勁！</fontstyle></spanclass></p><p><spanclass><fontstyle>拋球雜技小手都接到  &#13;<br> 常常懷疑玩拋接球的，一雙手怎可以同一時間拋接五、六個波呢？玩者要有冷靜又處變不驚的情緒，練得多，真是EQ都高啲！</fontstyle></spanclass></p><p>東薈城馬戲學院&#13;<br> 為迎接遲來的暑假，馬戲學院於八月正式開啟，有興趣學小雜技或空中飛人，就要趕快報名。&#13;<br> &#13;<br> 課程一：空中馬戲雜技課程&#13;<br> 內容：空中鞦韆、空中柔軟體操、呼拉圈操及垂吊訓練等。&#13;<br> 日期：8月5日開始&#13;<br> 學費：$900，共三堂，每堂三小時及一個畢業表演。&#13;<br> &#13;<br> 課程二：傳統馬戲雜技課程&#13;<br> 內容：跳彈床、翻觔斗、踏高蹺、叠羅漢等。&#13;<br> 日期：8月5日開始&#13;<br> 學費：$600，共二堂，每堂三小時及一個畢業表演。&#13;<br> &#13;<br> 報名辦法：可致電28155855或電郵<ahref>shirley@ecsquare.net 查詢。&#13;<br> 截止報名日期：8月1日</ahref></p></body></html>