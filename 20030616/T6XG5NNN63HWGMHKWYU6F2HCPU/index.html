<html><header><meta charset="utf-8"><title>愛心大使等候你傾訴</title></header><body><h1>愛心大使等候你傾訴</h1><p>大使呢排心情唔多好，除咗因為落咗幾日「長命雨」之外，重有就係呢排啲求助電話多到爆晒燈，上個星期大大話話接到超過二十幾個Cases，呢種情況並唔多見。大家唔好誤會，大使唔係喺度呻做得辛苦，只係覺得𠵱家社會好似愈嚟愈沉，好多人都睇唔到出路。&#13;<br> 喺呢啲求助個案中，有人因為老婆抵受唔到被人上門追數，搞到精神崩潰而跳樓自殺；亦有孝子因為要照顧患過非典型肺炎而僥倖康復出院嘅媽媽而要辭工；另外，又有單親家庭攞到間公屋，但係社署冇畀搬遷津貼而陷入「搬又唔係、唔搬又唔係」嘅困境，類別林林總總，數都數唔晒。<br> &#13;<br> <spanclass>歡迎善長支持 &#13;<br> 由於每個個案我哋都需要安排同事親身上門家訪，不過我哋人手有限，有時啲苦主一個住柴灣、一個住元朗、一個住香港仔，大使真係度時間都度到頭痕，又唔想佢哋等得太耐，有時惟有安排香港、九龍、新界一日遊，一日做幾個Cases，希望盡快核實到佢哋嘅情況，合資格嘅話就即刻幫佢哋申請緊急援助金。&#13;<br> 雖然大使日日做到冇停手，不過如果你哋有需要，即管打個電話畀我哋傾吓，亦都歡迎社工轉介個案，我哋一班愛心大使會多啲嚟密啲手。當然，大使嘅工作亦都要一群善長喺背後支持，捐款多多益善，小小無拘。&#13;<br> 暖流熱線：29908688&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>