<html><header><meta charset="utf-8"><title>　　陳智思冇心機賀父親節 - 李八方</title></header><body><h1>　　陳智思冇心機賀父親節 - 李八方</h1><p>呢個父親節，對於立法會議員陳智思來說，肯定十分難忘，因為佢多咗個小朋友，但係自己又面臨另一次大手術，好話唔好聽，吉凶未卜。&#13;<br> 佢話已經準備一家四口一齊於七月十六日飛去美國做心臟手術，唔理得立法會辯論二十三條是否完成。&#13;<br> 事情來得咁急，佢話別無他法，陳智思對八方話，佢家族喺泰國都有醫院，但係既然喺美國驗身，就喺嗰度做埋手術。&#13;<br> 八方問佢呢個父親節送乜嘢畀父親陳有慶，佢話會送件體育用嘅運動衫畀佢，因為𠵱家大家都好注重身體健康，老父都日日做四十五分鐘運動，不過，邊啲衣料透汗，邊啲質地好，阿爸就唔識，要佢幫手買。其實阿爸用嗰部踏步機都係陳智思買嘅，好適合老人家。至於佢自己，兩個小朋友咁細，冇乜特別慶祝，佢因為個病，連抱個BB玩都冇乜心機。&#13;<br> 陳智思又攬住個頭同八方訴苦，話最辛苦唔係有病，而係姨媽姑姐日日打電話來問候，呢個教你食黑靈芝，嗰個教你食矮瓜，真係應接不暇，搞到八方都唔敢教佢食乜好。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>