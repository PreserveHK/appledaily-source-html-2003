<html><header><meta charset="utf-8"><title>熟客仔明益事頭婆<br>馮仁昭四圍超：Eason拮鹵味免費賣廣告</title></header><body><h1>熟客仔明益事頭婆<br>馮仁昭四圍超：Eason拮鹵味免費賣廣告</h1><p>陳奕迅（Eason）前晚九點幾喺灣仔出現，佢同助手、司機喺街口兩個小食檔拮嘢食，Eason重即時拮咗串滷味，食得非常滋味，跟住重將碗仔翅同腸粉打包。&#13;<br> Eason見到記者影相，初時好愕然，不過隨即就發揮佢嘅搞笑本色，幫小食店老闆娘賣晒廣告。佢話：「快啲影吓啲檔口，影吓事頭婆啦，記住影清楚檔口呀！」原來小食檔喺英皇集團中心對面，Eason成日過嚟幫襯，所以幫手賣吓廣告。<br> &#13;<br> <spanclass>借潤唇膏畀霆鋒 &#13;<br> 醫完肚後，Eason就去咗會展舊翼，做蔡志明旭日集團三十周年晚宴嘅表演嘉賓，有記者問Eason係咪同謝霆鋒合作拍廣告，佢話好耐冇見霆鋒，所以早幾日先約埋一齊飲嘢，並唔係會合作。&#13;<br> 至於對霆鋒復出有乜嘢睇法，Eason又發揮佢嘅無厘頭本色，佢話：「復出冇特別，佢都冇退出過，都係咁啦，雙手插袋，嘴唇乾啲，我有好多潤唇膏可以借畀佢。」<br> &#13;<br> <spanclass>莫文蔚救星爺義不容辭 &#13;<br> 莫文蔚（Karen）噚日去咗中環聖約翰大樓，獲聖約翰救護機構委任為「聖約翰大使」。&#13;<br> 學過急救嘅Karen，聽到前男友周星馳扭親，佢即刻話會幫星爺。最近星爺向寰宇電影老闆林小明發律師信，問Karen會唔會因為同星爺係老友而推拍《功夫足球》電視版，佢就話：「公司決定啦！時間係最大要考慮嘅問題，我都好耐冇同周星馳聯絡，各有各忙。」</spanclass></spanclass></p><p><spanclass>Juno牛一有fans陪 &#13;<br> 麥浚龍（Juno）今日十九歲生辰，佢噚日去新城電台接受《聯fan所》訪問，Juno嘅歌迷專誠送生日禮物畀佢，有歌迷重親手整咗個生日蛋糕，佢哋話會去Juno屋企同佢預祝㖭！提到生日願望，Juno話：「我今年好多嘢做，我希望身體健康，一切順利，唔好唔舒服。」<br> &#13;<br> <spanclass>張栢芝自認絕種專一 &#13;<br> 張栢芝噚日接受港台《娛樂滿天星》電話訪問，對於有關自己嘅花弗傳聞，佢話：「老實講，我係個絕種專一嘅人，因為我男仔頭性格，同男仔好傾啲，所以人哋以為我啲朋友全部都係男仔囉。最緊要過到自己嗰關，人哋話我花弗唔緊要，自己覺得冇問題就OK！」<br> &#13;<br> <spanclass>陳司翰失戀暱屋企 &#13;<br> 陳慧琳嘅細佬陳司翰𠵱家同陳怡蓉喺台灣拍緊台劇《又見橘花香》，佢日前同台灣記者講已同拍拖四年嘅女友分手。陳司翰用國語話：「我們曾計劃過將來，但我在台灣拍劇，她在英國念書，大家各有各忙。」面對失戀，陳司翰話心情好差，重試過幾日暱埋屋企唔出聲。<br> &#13;<br> <spanclass>劉璇唔敢打東東主意 &#13;<br> 劉璇噚日真係畀足面，返學時間都抽空去北京新開張嘅寧記火煱。一見到劉璇，就即刻諗起張栢芝，因為佢哋真係好似樣。&#13;<br> 問劉璇有冇拍拖？佢話自己好鈍，所以唔知係唔係有人追。記者見佢個樣咁似栢芝，不如揀陳曉東做男朋友啦！佢笑住咁話：「東東有嘉慧姐（陳曉東經理人）就足夠啦！」</spanclass></spanclass></spanclass></spanclass></p></body></html>