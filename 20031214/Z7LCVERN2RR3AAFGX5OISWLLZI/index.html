<html><header><meta charset="utf-8"><title>胡應湘論合和十大項目成敗</title></header><body><h1>胡應湘論合和十大項目成敗</h1><p><spanclass>合和中心： &#13;<br> 「這不算巔峯之作，但是一件很成功的代表作，因為可以在一個面積不大的地盤，只有5萬多呎，用新概念將這個以前被稱為黑點區的地方建設好，又用電梯連接堅尼地道，是一個成功的市區重建項目。大廈單位實用率高，因為無柱，我好滿意。」<br> &#13;<br> <spanclass>泰國曼谷高架公路及鐵路： &#13;<br> 泰國曼谷高架公路及鐵路系統項目是合和的傷心史，工程受到阻撓，至今仍爛尾，賠償又尚未解決。「真係渣都無，有排搞，我啲退休金無倚賴佢。奉勸世人，去泰國最多做遊客好嘞。」<br> &#13;<br> <spanclass>深圳沙角B電廠： &#13;<br> 「可以說是世界紀錄，22個月可以發電，並獲得88年英國工程界大獎。我對內地建築工人敬業樂業的精神好有信心，我組織他們做出成績來，提供獎金，他們會幫你搏命，但他們最缺乏建築機械，既然當地有工人，我有機器，組織3班制24小時施工，而且日本電機工程亦配合。」<br> &#13;<br> <spanclass>印尼TanjungJatiB電廠： &#13;<br> 印尼TanjungJatiB電廠，因98年亞洲金融風暴，工程一度暫停，近期已出售，為合和套回23.88億元。不過，胡應湘在訪問中，對這個項目並無甚麼評語，相信是他最不滿意的項目之一，故不願多談。</spanclass></spanclass></spanclass></spanclass></p><p><spanclass>廣深高速公路： &#13;<br> 「對珠江三角洲貢獻很大的項目，但興建時辛苦到不得了，技術比電廠簡單，但概念很重要。特點是我對工程設計要求很嚴格，要預算超速及超載因素，今年9周年才須計劃重鋪路面，但路基穩如泰山，我相信是中國標準最高的公路，因為設計及用料無偷雞，近幾年不用保養維修，慳番一筆錢。」<br> &#13;<br> <spanclass>虎門大橋： &#13;<br> 「概念好緊要，我交晒畀內地一個總工程師做，但當時有人話林則徐在當地燒鴉片煙，話建橋會破壞古迹，後來橋公司捐咗個博物館畀佢就搞掂。現時虎門橋每日車流量超過四萬架次，是東西兩岸溝通的主要點。當時霍英東反對興建，因為汽車渡輪佢有份，但佢話已經唔記得。」<br> &#13;<br> <spanclass>羅湖聯檢大樓： &#13;<br> 「好成功，當年深圳市長梁湘問我，有甚麼深圳最緊要？我說第一件事，你過關要令人舒服，當時是按每年3000萬人次出入設計，因為重新再建會很貴，又會很麻煩，所以我當時建4層樓，可以做到兩出兩入，甚至可以改到三出一入。當時為慳錢，連自動電梯也沒有，我就想到美國美式足球，六、七萬人的大球場也不用樓梯，而是用斜坡上落。去年羅湖過境逾億人次，深圳仍頂得住，但香港這邊已擴建了3次。」<br> &#13;<br> <spanclass>港珠澳大橋： &#13;<br> 「我們只有等三地政府決定，現時好比揀女婿。他們雖未動手揀女婿，但個女肯定會嫁，個老竇肯定會拖個女入教堂，只係未定邊個拖番佢出來。我們未知道出嫁日期，但已經準備好tuxedo（禮服），一宣布要甚麼條件，我們就報名參加。如果我們投到做發展商，04年6至9月批出合同，我仍有信心07年6月30日回歸10周年時可以通車。」</spanclass></spanclass></spanclass></spanclass></p><p><spanclass>新機場： &#13;<br> 新機場不是合和的項目，但在啟德飽和前，的確是胡應湘率先提出要在西部海港建新機場。「當年財政司彭勵治引述顧問指2005年啟德機場才會飽和，我就乞人憎，既然政府不肯做我就私人做，但當時一提出來（前布政司）霍德就話我是troublemaker（麻煩製造者），階級敵人第一號；現在證明邊個睇嘢睇得啱。最後投標時我掂都冇得掂，但世界有時好蹺，英國人臨走就送番個爵士畀我，爆個大冷門，從來都冇人諗過我會有。有時，公道自在人心。」<br> &#13;<br> <spanclass>灣仔MegaTower酒店項目： &#13;<br> 「我諗過將佢起做分層住宅出售，費事咁鬼麻煩，我都費事申請（改用途），咪逐件起咗佢算囉，但咁做成個地區會唔掂㗎；不過啲樓實賣得，灣仔樓你幾時聽過唔賣得？灣仔都無樓供應，我起住宅實斬瓜切菜賣得，但（政務司司長）曾蔭權勸我，香港就業好緊要。我諗既然我屋企喺呢度發達，合和喺香港呢度咁成功，我哋都有個責任，做酒店起碼可以提供6000個就業機會。」</spanclass></spanclass></p></body></html>