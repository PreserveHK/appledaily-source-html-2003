<html><header><meta charset="utf-8"><title>用車報告：用家報告車廂夠大<br>萬事得Mazda62.3SportsWagon</title></header><body><h1>用車報告：用家報告車廂夠大<br>萬事得Mazda62.3SportsWagon</h1><p>近年興起嘅一股RV熱潮，連帶一眾Sportwagon亦成為車迷追捧對象，多款抵港新車都賣個滿堂紅，風頭可謂一時無兩；有見及此，今日我哋嘅《用車報告》，特別搵嚟以萬事得Mazda62.3SportsWagon作座駕嘅Edmond，同大家講吓佢對部車嘅感受。若你正想選購一部Sportwagon代步的話，不妨留意吓噃！&#13;<br>&#13;<br>記者、攝影：何永仁</p><p><spanclass><fontstyle>「闊落空間係重點……」  &#13;<br> 身為精明消費者嘅Edmond，買車前曾到各大汽車陳列室參觀試車，當中包括有奧迪A4Avant及愛快156Sportwagon等車款，但後來因為以下原因，而令佢選擇咗萬事得Mazda62.3SportsWagon：&#13;<br> 「其實喺揀買邊部車嗰陣，我除會注意部車嘅外形設計，同埋性能表現之餘，闊落車廂空間都係重點之一；喺我睇過嘅幾款車當中，Mazda62.3SportsWagon嘅空間最闊落，加埋前後兩排高級真皮座椅，坐落去夠晒貼服舒適，好有嗰種置身響家中梳化嘅感覺，喺有需要時更可將尾排椅背收摺放平，從而令尾廂空間有所增加，當然唔少得重有齊全嘅車廂配備啦！」</fontstyle></spanclass></p><p><spanclass><fontstyle>「跑車包圍型到盡……」  &#13;<br> 除闊落車廂空間，成為Edmond對座駕嘅讚賞地方外，加有全車原廠包圍嘅造型，亦具有一定吸引力；「Mazda62.3SportsWagon嘅造型本已極為吸引，但代理更引入埋配用原廠跑車包圍嘅型號抵港，襯埋一套17吋跑車合金胎軨，望落真係有型又有款，嗰份Sportwagon所予人嘅誘人魅力，可謂徹底地散發出嚟。」&#13;<br> &#13;<br> <spanclass><fontstyle>「引擎扭力輸出強橫……」  &#13;<br> 「重有呀！我又好欣賞部車所用嘅嗰台2.3公升直4偈，佢唔止係萬事得全新設計嘅MZR全鋁合金引擎之餘，動力輸出數值更教人留有深刻印象，尤其係扭力輸出方面㖭！除此之外，部車所配用嘅一套4前速半自動波，除能夠畀到我有駕駛自動波車嘅方便外，重畀到我有操控手波車嘅快感㗎！」Edmond笑着說。</fontstyle></spanclass></fontstyle></spanclass></p><p><spanclass><fontstyle>「懸掛設定較硬……」  &#13;<br> 另外，後來換裝嘅一套MazdaspeedA-Spec版跑車懸掛系統，加上四輪17吋高性能輪胎組合，雖能令Edmond感到車子嘅循迹性及操控表現變得更強，但奈何設定較硬，喺行走一啲凹凸不平嘅路面時，路面傳到車廂嘅震動會較多，或會令車上乘客感到顛簸，若懸掛設定可軟一點的話，效果定會更好。&#13;<br> &#13;<br> <b> 萬事得Mazda6小檔案</b> &#13;<br> 以房跑車形象示人嘅萬事得Mazda6，抵港初期係以2.0型號作主打，雖然動力輸出未算突出，但憑着其極具吸引力嘅造型，而備受追捧。後來代理為照顧唔同用家嘅需要，更引入埋配用全新2.3公升MZR引擎嘅新車抵港，當中一款實用性甚高嘅SportsWagon型號，更屬焦點所在。&#13;<br> 另外，代理更引入埋原廠MazdaspeedA-Spec改裝配件，以迎合不同用家嘅口味呢！</fontstyle></spanclass></p><p><b> 規格</b> &#13;<br> 引擎：2261cc直4DOHC&#13;<br> 馬力：178ps/6500rpm&#13;<br> 扭力：21.9kgm/4000rpm&#13;<br> 尺碼：4690×1780×1450mm&#13;<br> 軸距：2675mm&#13;<br> 新車售價：$238,000（標準版）&#13;<br> 查詢：萬事得汽車（28931112）</p></body></html>