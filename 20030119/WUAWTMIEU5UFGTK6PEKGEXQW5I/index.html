<html><header><meta charset="utf-8"><title>股市身歷聲：大戶睇好燃氣股</title></header><body><h1>股市身歷聲：大戶睇好燃氣股</h1><p>上個禮拜對好多行家嚟講，絕對係個沉重嘅日子，首先就係原本氣勢如虹嘅港股喺升到9800點之後開始掉頭；另一事件就係沿用咗20年嘅最低佣金制終於都被廢除咗，好多行家都好氣憤話政府要趕絕佢哋，實行要告番政府轉頭。不過伏勝覺得，𠵱家點嘈都無用，倒不如喺個市度搵多幾隻好股票，靠自己好過靠政府成立嗰個乜鬼專責小組，唔係都唔知點養老婆仔女。&#13;<br> 上個禮拜個市仍然喺度勁炒中資股，聽聞上次炒起咗民企股嗰班大戶轉咗睇好國內燃氣股，尤其係上周連續回吐3個交易日嘅華燊燃氣（8035），佢哋睇好華燊喺天津個新發展項目，聽講重有另一個項目傾緊，所以班大戶話要大力支持吓佢。</p><p><spanclass>僑威傳有基金垂青 &#13;<br> 另外，有行家話佢哋好快就會有新一批基金大戶加入戰團，要炒起隻股話咁易。睇番隻股喺上星期五個勢的確似有買盤入市，大市跌咗百幾點都當佢無到，照炒可也，聽班大戶講，班芬佬嘅入股價大概會喺個二左右，如果要畀一成折讓佢哋，個目標價即係大概喺個三左右，不過各位入唔入市重係要睇自己嘅勇氣。&#13;<br> 另一隻喺國內生產包裝嘅僑威集團（1201）近期都好似生猛番晒咁，雖然個價喺上個禮拜由最高2.8元跌番落嚟，不過有行家就叫伏勝留意留意，皆因隻股喺國內生產嘅包裝盒好受廠家歡迎。國內有好多假冒商品，啲廠商都要以高質素嘅包裝嚟提防假冒，聽講佢哋近排會同雲南某大煙廠傾單大買賣，如果傾得成，就唔慌無生意做。據班行家話，僑威之前發行嘅2004年輪已經俾幾個基金圍咗9成有多，如果有閒錢不妨買番啲嚟坐過年。&#13;<br> 伏勝</spanclass></p></body></html>