<html><header><meta charset="utf-8"><title>　　國泰靚仔機師育新血 - 李八方</title></header><body><h1>　　國泰靚仔機師育新血 - 李八方</h1><p>學揸飛機係好多年輕人嘅夢想，𠵱家國泰航空重安排咗一班本地靚仔機師，向有興趣嘅青少年親自教授㖭。&#13;<br> 呢個「飛躍理想計劃」噚日舉行開展儀式，未來一年會招募約一千名十三至十八歲嘅青少年，由國泰機師帶領參加一連串航空活動同社會服務，包括航空知識培訓、空氣動力學等；參加者重要自行構思社區服務計劃，透過互動形式學習飛行知識之餘，又要做義工，表現優秀就可以學揸飛機，喺模擬駕艙學習飛行，重有機會去法國同美國參觀飛機製造過程，同埋去澳洲睇國泰機師受訓。八方覺得國泰幾有諗頭，航空業有發展前景，𠵱家青少年又成日話「雙失」，政府嘅展翅、毅進計劃不妨諗下，搵航空公司合作搞啲類似培訓吖。&#13;<br> （圖）國泰班靚女空姐同靚仔機師未來一年會帶領近千名青少年參與「飛躍理想計劃」，最衰八方超齡，如果唔係一定捧場。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>