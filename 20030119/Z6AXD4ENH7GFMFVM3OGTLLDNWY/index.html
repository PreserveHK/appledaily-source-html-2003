<html><header><meta charset="utf-8"><title>俾陳雅倫窒盟鼻菩薩好閒<br>馮仁昭四圍超：楊婉儀有未來奶奶呵番</title></header><body><h1>俾陳雅倫窒盟鼻菩薩好閒<br>馮仁昭四圍超：楊婉儀有未來奶奶呵番</h1><p>舊年馮仁昭已經講過話楊婉儀（Winnie）喺今年四月，會同前練馬師王登平個仔王瑞勳結婚，雖然當事人連聲否認，但結果都俾傳媒踢爆佢哋喺婚姻註冊處排期註冊，真係想唔認都唔得喇！&#13;<br> 噚日馮仁昭同王登平太太傾電話，講到佢就嚟娶新抱嘅時候，王太不知幾咁開心，猛讚佢個未來新抱：「Winnie好乖好斯文，又孝順老人家，總之仔大仔世界，個仔鍾意就得啦！」<br> &#13;<br> <spanclass>「陳小姐好高貴」 &#13;<br> 不過，當講到陳雅倫話佢前度男友王瑞勳「冤豬頭都有盟鼻菩薩」時，王太聽咗之後就笑住咁話：「呢啲係佢個人見解，陳小姐都好奇怪，我都冇見過佢，佢都可以猛同人講，話未來奶奶唔鍾意佢，都唔明點解啲人學識咁高嘅！&#13;<br> 「重有就係陳小姐好高貴㗎，有好多朋友同我講有關佢啲緋聞，但佢全部唔認，做人都係低調啲好！」&#13;<br> 正所謂「薑愈老愈辣」，王太對陳雅倫呢招明讚暗踩，都認真高招，吓嘩！<br> &#13;<br> <spanclass>憶蓮老公唔捧場重好 &#13;<br> 林憶蓮前晚喺台灣舉行音樂會，佢老公李宗盛因為要趕到美國工作，所以冇出現。憶蓮喺演唱會上唱咗老公為佢度身訂做嘅新歌《最好的事》，以呢首歌作為完結，憶蓮以國語話：「我並不覺得李宗盛不來會感到遺憾，如果他在的話，我反而覺得有壓力。」</spanclass></spanclass></p><p><spanclass>古仔Sammi中環歎茶？ &#13;<br> 古天樂噚日約朋友喺中環飲下午茶，據知嗰時佢嘅緋聞女友鄭秀文都喺附近出現。古仔舊年同張栢芝合演嘅電影《我家有一隻河東獅》，近日就同鄭秀文合演新片《百年好合》，問佢同兩位靚女合作有乜嘢感受？古仔話：「都一樣好。」&#13;<br> 另外，古仔日前去咗泰國曼谷出席「第五屆曼谷國際電影節」，古仔話好開心出席呢次活動，見到亞洲電影彼此之間都有交流，唔一定要去荷李活喎！<br> &#13;<br> <spanclass>陳奕迅頒獎禮贏千二蚊 &#13;<br> 前晚陳奕迅（Eason）同劉德華齊齊攞「傳媒大獎」，當黃秋生宣布獎項得主時，佢話：「我爭邊個千二蚊，嗰個人就上嚟攞錢攞埋個獎啦。」&#13;<br> Eason先笑住上台，後來華仔話秋生同佢講，係秋生同Eason輸賭，港台叫得佢嚟頒獎，一定係頒畀華仔，唔會頒畀Eason，點知秋生輸咗。<br> &#13;<br> <spanclass>狄龍悼念童月娟 &#13;<br> 港澳影劇總會前主席童月娟日前喺上海病逝，香港電影、文化同教育各界人士為悼念呢位電影界前輩，籌委會噚日喺太子道西明愛中心為童月娟舉行追思會，王天林、曾江同狄龍等都有到場，狄龍大讚童月娟生前係一位和藹可親嘅長輩，佢話：「雖然當年佢好出名，但冇架子，重好照顧我哋呢啲後輩。」</spanclass></spanclass></spanclass></p></body></html>