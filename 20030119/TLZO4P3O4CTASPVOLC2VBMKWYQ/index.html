<html><header><meta charset="utf-8"><title>　　哥頓羊年願望惡妻馴如羊 - 李八方</title></header><body><h1>　　哥頓羊年願望惡妻馴如羊 - 李八方</h1><p>合和實業主席胡應湘一力倡議興建港珠澳大橋，𠵱家終於見到政府認同佢嘅提議，自然老懷安慰。唔知係咪因為呢個原因，佢噚日接受電台訪問時心情特別靚，除咗合和可能分拆業務上市外，其他問題都有問必答。問佢羊年有乜新年願望，哥頓話希望港府盡快解決財赤，同埋將失業率降低；但問到私人願望，佢就笑笑口話：「梗係太太唔好對我咁惡啦。」<br> &#13;<br> <spanclass>向來敬重李嘉誠 &#13;<br> 八方記得幾年前哥頓上電視節目接受訪問，同主持黃霑講起佢太座。當時哥頓話，佢屋企有兩條家規：第一係「太太永遠是對的」；第二係「假如太太唔啱，仍然係參考第一條家規，然後遵照其執行」。胡太御夫術之高超，八方望塵莫及。&#13;<br> 哥頓噚日又重提興建港珠澳大橋之初，曾引起和黃董事總經理霍建寧批評，當時雙方各自喺傳媒面前痛陳建橋嘅利害，被形容為公開罵戰。哥頓話：「只係佢鬧我，我冇鬧過佢呀，我只係鬧政府啲官員，我一直都好敬重李嘉誠。」而對於財團聯署要求中電同港燈減價，特別係李嘉誠控制嘅港燈，哥頓就話除咗日本之外，香港電費都貴過其他地方，喺通縮環境之下，要求檢討電費係可以理解嘅。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>