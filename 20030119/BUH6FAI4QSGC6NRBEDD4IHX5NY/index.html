<html><header><meta charset="utf-8"><title>天后唔鍾意反成動力<br>千嬅七年努力　得咗！</title></header><body><h1>天后唔鍾意反成動力<br>千嬅七年努力　得咗！</h1><p>某年樂壇天后在奪獎後跟楊千嬅說：「以前我唔鍾意你，不過你係××人就加番你分，畀心機啦，出年輪到你攞！」聽完此番話的千嬅不但沒有不高興，反而感動起來，並成為奮鬥的動力，入行七年，她在今屆的四大音樂頒獎禮中，終於大放光芒。</p><p>今年二十九歲，加入娛樂圈七年的楊千嬅，今年終於奠定了其地位。&#13;<br> 四大音樂頒獎典禮已曲終人散，千嬅囊括多個獎項，但對她來說，這不是終結，還有不少地方需要改善。千嬅說：「攞完獎嗰刻梗係開心，不過重有好多方面我做得唔夠好，好似我唱live俾人彈，知衰咪畀心機練好啲歌。演戲成日都係拍喜劇，今年我咪想試吓改變戲路。明知自己表達能力唔好，以後咪小心講嘢囉！」<br> &#13;<br> <spanclass>圈中朋友唔多 &#13;<br> 問千嬅這幾年有何得着，她說：「屋企多咗好多雜誌，同埋我覺得𠵱家聽多咗歡呼聲同笑聲，呢啲係老闆Paco（黃柏高）加人工畀我嘅指標。」&#13;<br> 千嬅續說：「不過，我覺得都算幸運，可以做到今日嘅成績，當然我要多謝身邊有咁多人幫我，雖然我喺呢個圈朋友唔多，但我唔覺得呢行係同行如敵國。記得上年喺一個頒獎禮度，有一個樂壇天后攞完獎之後走嚟笑住同我講：『以前我唔鍾意你，不過你係××人就加番你分，畀心機啦，出年輪到你攞！』當時我笑住咁答：『好！』然後個心係覺得好驚奇同開心，因為我諗唔到呢個圈重有人可以咁真同埋直，所以我到𠵱家重好欣賞佢，肯咁坦白同我講佢嘅感覺。</spanclass></p><p><spanclass>包死屍扮鎮定 &#13;<br> 「另外，我都好欣賞王菲，早排喺一個場合，我俾人灌到幾醉，佢竟然遞杯水畀我，然後佢同我講：『你飲水好啦！唔好再飲酒。』當時我真係好感動，冇諗過有前輩歌手咁關心自己。」&#13;<br> 很多人都知道千嬅入行前曾當白衣天使，到現在她對實習時的片段仍歷歷在目。千嬅說：「記得做護士實習第一日，已經學包屍，第一次面對屍體，話唔驚就假，但我唔衰得，梗係扮鎮定啦！當時做護士要對住啲公公婆婆，同佢哋建立咗一段感情，然後親眼睇住佢哋過身，我會忍唔住喊，但當值嗰陣唔敢喊出嚟，所以我都係收工返到宿舍先敢喊。&#13;<br> 「見得生同死太多，我對人生開始好灰，所以我先轉行，不過做護士嗰份執着同謹慎，我喺娛樂圈都一直保持住。」&#13;<br> 撰文：陳月媚&#13;<br> 攝影：林德雄&#13;<br> 協力：羅慧敏</spanclass></p></body></html>