<html><header><meta charset="utf-8"><title>雲海臘味緣<br>葉璇鍾情炭燒臘腸配紅酒</title></header><body><h1>雲海臘味緣<br>葉璇鍾情炭燒臘腸配紅酒</h1><p>在《雲海玉弓緣》飾演敢愛敢恨的厲勝男的葉璇，原來對臘味情有獨鍾，身段苗條的她尤其喜愛瘦肉臘腸。剛巧拍攝《雲》劇時天寒地凍，劇組人員天天吃臘味飯盒，正中小妮子下懷。&#13;<br>鴻星推出全港獨賣的炭燒鴛鴦腸配紅酒，連自認吃盡天下臘味珍餚的葉璇，都話好味到飄入「雲海」咁滯，事關臘腸內的內臟既能帶出紅酒甘醇香味，而紅酒又能平衡內臟的騷味，二者配合得異常惹味，難怪令出名嘴刁的「厲勝男」也讚不絕口。</p><p><spanclass><fontstyle>臘味菜各有各煮法  &#13;<br> 事實上，尋常如臘腸、膶腸、臘鴨、臘肉等等，落在不同的廚師手上，都可化作一道道賣相精緻、美味可口而又有各自風格的臘味菜式。中式臘味傳統而甘香，但較肥膩；而新派越式則較惹味，口感截然不同，兩者食法亦各有特色。</fontstyle></spanclass></p><p><b> 傳統中式夠甘香</b> &#13;<br> <spanclass><fontstyle>圍頭風味&#13;<br> 脆皮膶腸鯪魚卷  &#13;<br> 圍頭菜製法講求傳統，像用臘味炮製的脆皮膶腸鯪魚卷，口味正宗地道，一咬只感外脆內軟，又有濃郁膶腸香味，加上製作工夫又多又花心血，別處恐怕吃不到。（大榮華）</fontstyle></spanclass></p><p><spanclass><fontstyle>解思鄉情&#13;<br> 臘腸燜上海年糕  &#13;<br> 由於葉璇是杭州人，鴻星的王寶龍大廚特地炒了一碟臘腸燜上海年糕給她，以慰其思鄉之情。（鴻星）</fontstyle></spanclass></p><p><spanclass><fontstyle>雅致之選&#13;<br> 名士風流  &#13;<br> 擁有一個雅致名字，名士風流其實是由鵝肝腸蒸北菇雞炮製而成，入口甘香鮮味，正！﹙鏞記﹚</fontstyle></spanclass></p><p><spanclass><fontstyle>經典必食&#13;<br> 油臘腸糯米飯  &#13;<br> 臘腸用來炒糯米飯真係最正，臘腸油滲入糯米飯中，令飯更香更入味。覺得未夠喉想加餸，加臘腸或膶腸，每條都是$6而已。（老香港）</fontstyle></spanclass></p><p><spanclass><fontstyle>至甘滋味&#13;<br> 鵝肝腸包  &#13;<br> 鵝肝膶腸鬆化甘香，滑而不油膩，最煞食是鵝肝粒，芳香有餘，咀嚼時有起沙質感，猶如吃麥提莎。難怪食家唯靈盛讚它是臘味中的黑珍珠，深沉而誘人。老闆甘健成說鵝肝膶腸可蒸可炒，亦可做鵝肝腸包，配蒸雞球或釀禾花雀食，味美無窮，天下第一珍品。（鏞記）</fontstyle></spanclass></p><p><spanclass><fontstyle>老牌口味&#13;<br> 臘鴨髀飯  &#13;<br> 黃皮的南京鴨髀肉爽而甘香，有鮮鴨味，鴨油滲入絲苗白飯中，飯香更濃，好食到唔停得口。﹙老香港﹚</fontstyle></spanclass></p><p><spanclass><fontstyle>清怡首選&#13;<br> 錦繡腰果臘腸粒  &#13;<br> 這道菜較為清淡，雖然賣相無甚特別，但食落全無油膩滯胃感覺，怕肥膩也可試試。﹙大榮華﹚</fontstyle></spanclass></p><p><b> 新派越式夠惹味</b> &#13;<br> <spanclass><fontstyle>正宗越味&#13;<br> 裹稔肉刺身  &#13;<br> 大廚蔡太謂，越南臘腸又叫「裹稔肉」，食法多多，可以做裹稔肉刺身，切薄了的裹稔肉極富咬口，辣辣哋，惹味萬分。﹙燕萍﹚</fontstyle></spanclass></p><p><spanclass><fontstyle>中越合作&#13;<br> 臘鴨髀酸湯  &#13;<br> 吃完新鮮裹稔肉，又有用廣東臘味加進越式煮法，新製作的臘鴨髀酸湯，賣相極佳，有獨特的臘味香，而酸湯更可一飲而盡，再用口撕開鴨肉，一啖啖咬，鴨油滲入口內，勁鮮味。（燕萍﹚</fontstyle></spanclass></p><p><spanclass><fontstyle>濃香煙韌&#13;<br> 鴛鴦腸卷  &#13;<br> 這是另一道以廣式臘味配越式煮法的菜式，鴛鴦腸卷由臘腸片、炸花生和酸菜絲製成，咬落煙韌有濃香腸味。﹙燕萍﹚</fontstyle></spanclass></p><p><spanclass><fontstyle>酸香醒胃&#13;<br> 裹稔肉卷齋  &#13;<br> 望落似越南春卷的裹稔肉卷齋，食味較為酸香，非常醒胃，炸脆食則勁惹味。﹙燕萍﹚</fontstyle></spanclass></p></body></html>