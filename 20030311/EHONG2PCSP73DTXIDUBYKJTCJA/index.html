<html><header><meta charset="utf-8"><title>新車速報：<br>大發MoveCustom熱辣小跑</title></header><body><h1>新車速報：<br>大發MoveCustom熱辣小跑</h1><p>日本大發汽車喺香港嘅代理權，自年初納入皇冠車行旗下後，好似沉寂咗一段時間；但事隔兩個多月，佢哋終於有所動作，除於元朗及佐敦開設新陳列室外，並引入備受車迷注目、兼好有小跑車Feel嘅新款MoveCustom抵港。新車不僅擁有全新造型，就連車廂布局亦有改動，而一套新增嘅4前速半自動波箱，更能為你帶來無窮駕駛樂趣；相信喺苛刻嘅新稅制下，呢類K-Car定必廣受車迷追捧呢！&#13;<br>&#13;<br>記者、攝影：黃凱穎</p><p><spanclass><fontstyle>全新賣相　好有型！  &#13;<br> 呢部新版大發MoveCustom，雖然仍保留有原來方匣子造型，但線條卻要較前來得圓渾不少；當中尤以雙圓多角度投射式頭燈，襯以原廠霧燈至為吸引，另外重裝有車身兩側裙腳、四輪15吋跑車合金胎軨，以及車尾定風翼連高置煞車燈，一派小跑車形象表露無遺。</fontstyle></spanclass></p><p><spanclass><fontstyle>車廂寬敞闊落好舒適！  &#13;<br> 車廂布局亦與造型一樣來得甚具跑味，除有Momo真皮跑車軚環外，另外重鑲有金屬框邊嘅表板，閱讀清晰又方便；然而，車廂空間亦見寬敞，加上前後兩排座椅擁有頗高承托力，而後排更可作250mm前後調校，從而迎合不同乘客需要，當有需要時，更可將後排座椅收摺起，以便增加尾廂載物空間。設備配搭方面，除電窗、電鏡及中央門鎖外，另外重有原廠恒溫冷氣同高級音響組合，當然唔少得重有雙安全氣袋配搭啦！</fontstyle></spanclass></p><p><spanclass><fontstyle>4前速半自動波　好玩！  &#13;<br> 雖然新抵港嘅大發MoveCustom，仍以一台659cc直4DOHCTurbo偈作核心，但波箱則改用上一套4前速半自動配搭，並於極富手觸感嘅三幅式Momo跑車軚環上，增設E-shift+/-轉檔按鍵，從而予人有更佳性能表現外，亦能為你帶來駕駛手波車嘅快感。然而，由前輪麥花臣支柱及後輪扭力連桿所組成嘅懸掛系統，加上剛度十足嘅車架及四輪15吋輪胎輔助下，行車循迹性之高予人莫大信心；而且重有ABS、EBD及BA等電子系統嘅輔助，所能畀到你收放自如嘅效果呢！</fontstyle></spanclass></p><p><spanclass><fontstyle>記者試後簡評  &#13;<br> 一眾車迷期待已久嘅新版大發MoveCustom終於抵港，新車不但造型較前來得年輕富活力感，就連車廂設備亦見吸引；另外，雖然仍沿用一台659cc直4DOHCTurbo偈作動力核心，但改配一套4前速+/-半自動波，並附設有軚盤轉檔按鍵後，不但能予人有駕駛手波車嘅快感外，亦能令車子表現更上一層樓呢！</fontstyle></spanclass></p><p><b> 大發MoveCustom規格</b> &#13;<br> 引擎：659cc直4DOHCTurbo&#13;<br> 馬力：64ps/6000rpm&#13;<br> 扭力：10.2kgm/3600rpm&#13;<br> 懸掛：（前）麥花臣支柱（後）扭力連桿&#13;<br> 制動：（前）透氣碟（後）鼓式（ABS）&#13;<br> 傳動：4前速半自動波，前輪驅動&#13;<br> 輪胎：165/55R15BridgestonePotenzaRE030&#13;<br> 尺碼：3395×1475×1610mm&#13;<br> 軸距：2390mm；車重：870kg&#13;<br> 新車售價：$110,430&#13;<br> 車輛提供：皇冠汽車（27129929）</p></body></html>