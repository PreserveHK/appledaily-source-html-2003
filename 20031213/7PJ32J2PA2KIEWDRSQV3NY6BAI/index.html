<html><header><meta charset="utf-8"><title>韓製手機雙萬色彩芒超速九格連拍</title></header><body><h1>韓製手機雙萬色彩芒超速九格連拍</h1><p>香港人熟悉嘅韓國手機廠來來去去都係嗰幾間，不過日前就有生力軍PANTECH到港，香港人可能唔知佢係乜水，不過PANTECH喺韓國就非常「架勢堂」，重係當地第三大手機商。首炮喺香港推出嘅G500同G200，前者淨係個雙26萬色彩芒就已經可以殺低一眾同鄉；後者G200就專攻入門市場，實行高低檔通殺！&#13;<br>記者、攝影：劉耀祥&#13;<br>ImageGirl：Wendy&#13;<br>查詢：26377113（ChinaConcept）</p><p>外形走輕巧摺機路線嘅PANTECHG500，早個零月前已經有水貨出現，今次由MobileConcept代理正式派貨，遲就遲咗啲，不過遲到好過冇到，對行貨支持者肯定係好消息。&#13;<br> &#13;<br> <spanclass><fontstyle>3秒九張連環快拍  &#13;<br> G500最強賣點就係其雙26萬色TFT彩芒，重加埋33萬像素鏡頭，論硬件規格真係夠晒強。而影相亦都理所當然成為主打「分唇」，用得雙26萬色彩芒，當然出面又影得、入便又影得，128×128像素外芒拍得住唔少彩芒機嘅內芒，就算唔打開部機都可以直接用外芒影相。而26萬色彩芒影相質素係點當然唔使多講，平時見到嘅橫間紋都唔多覺眼。最強勁就係九格連拍功能，兩、三秒就連影九張，隨時都可以影「無間斷」靚相。而且G500內置10款相框，以及閃光燈，平時唔用嚟影相都可以㩒着當電筒用。</fontstyle></spanclass></p><p><spanclass><fontstyle>64和弦靚盡全港  &#13;<br> G500除超強雙26萬色彩芒之外，聲效一樣相當出色，64和弦足夠力壓一眾和弦手機做大哥，雖然音量未算十分出色，不過內置23首和弦就可以補番數。除和弦鈴聲之外，G500甚至內置多款真人發聲，最特別就係連徐志摩嘅詩都拎嚟做埋鈴聲，行出街想撞鈴聲都真係幾難。G500力谷靚芒靚聲，不過於操作性能上亦冇忽視，全動畫功能選單做得相當出色，每頁選單都排列清晰，各種功能分門別類擺放，用幾分鐘就可以上手，運作速度可以用個「爽」字形容，話開就開冇話拖泥帶水。預計$3,700，以超班硬件規格計都算抵！</fontstyle></spanclass></p><p><spanclass><fontstyle>  &#13;<br> G500Profile&#13;<br> 制式：GSM900/1800雙頻&#13;<br> 屏幕：（外芒）26萬色/TFT/128×128像素&#13;<br> 　　　（內芒）26萬色/TFT/160×128像素&#13;<br> 鏡頭：33萬像素&#13;<br> 功能：MMS、64和弦、GPRS、WAP1.2&#13;<br> 備用時間：200小時&#13;<br> 通話時間：210分鐘&#13;<br> 體積：85×41×22mm&#13;<br> 重量：90g&#13;<br> 約$3,700　12月尾推出</fontstyle></spanclass></p><p><spanclass><fontstyle>入門機種樣樣齊  &#13;<br> G500專攻高檔影相手機市場，而同場亦有部G200畀入門用家，外形就十分傳統韓國風格，細細部摺機唔算特別，不過勝在男女都啱用，小朋友到老人家都會容易受落。功能上就有齊入門機需要，MMS、GPRS、WAP等都包晒，加埋65,000色TFT彩芒及32和弦，都係開價約$1,900唔算貴。而且機面有盞七色閃燈，唔使睇落咁單調。操作上與G500大同小異，一樣流暢爽快，雖然唔似G500有得影相，不過娛樂性都唔弱，皆因G200多咗個類似打鼓機嘅遊戲，坐車搭船就最啱玩！</fontstyle></spanclass></p><p>&#13;<br> &#13;<br> &#13;<br> &#13;<br> &#13;<br> <spanclass><fontstyle>G200Profile  　　　　　&#13;<br> 制式：GSM900/1800雙頻&#13;<br> 屏幕：外芒：單色/內芒：65,000色/TFT/160×128像素&#13;<br> 功能：MMS、32和弦、GPRS、WAP1.2&#13;<br> 備用時間：150小時&#13;<br> 通話時間：180分鐘&#13;<br> 體積：83.5×46×20.5mm&#13;<br> 重量：90g&#13;<br> 約$1,900　12月尾推出</fontstyle></spanclass></p></body></html>