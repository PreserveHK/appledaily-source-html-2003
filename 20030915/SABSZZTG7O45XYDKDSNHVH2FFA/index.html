<html><header><meta charset="utf-8"><title>風流紅星怕黑<br>馮仁昭四圍超：陪瞓男女各有功用</title></header><body><h1>風流紅星怕黑<br>馮仁昭四圍超：陪瞓男女各有功用</h1><p>早兩日同啲導演傾偈，大家講起風流紅星好怕黑，所以佢每次出埠都要搵人陪佢瞓，而好多時去到外地，佢同助手會租兩間房，但聲明兩房係可以打得通嘅，咁佢先敢瞓，不過佢又鍾意召妓，咁叫咗個女仔上嚟後，度門梗係要關埋啦。<br> &#13;<br> <spanclass>趕女仔爬水渠 &#13;<br> 有時佢驚得滯就會叫醒個助手，叫個助手不如瞓喺佢隔籬張床，所以做佢助手都幾慘，經常俾佢三更半夜嘈醒。&#13;<br> 風流紅星又出名孤寒，估唔到佢搵咁多錢都出手咁低。連佢個前女友都話，同佢一齊冇收過名貴首飾，佢個前女友都係有名嘅女星。&#13;<br> 話說當年佢兩個同居，有日女星要拍夜班戲，風流紅星帶咗個女仔返屋企搞嘢，點知嗰晚女友提早返嚟，佢驚到要個女仔即刻擒水渠走，幾乎跌死個妹妹仔。<br> &#13;<br> <spanclass>阿梅一人一祝福 &#13;<br> 梅艷芳公開自己患咗子宮頸癌之後，圈中朋友同fans都好關心佢，有間纖體公司將會於星期六下午兩點鐘，喺銅鑼灣名店廊同阿梅舉行簽約儀式，另外重發起咗個「一人一祝福大行動」，巿民可以去到現場支持阿梅。而林燕妮前晚就話重未問候過阿梅，佢語帶雙關話：「呢個時間太熱鬧，唔問候住喇，鼓勵病人唔係湊熱鬧，成屋幾千人，去嚟做乜？」<br> &#13;<br> <spanclass>河利秀中性打扮引洋漢 &#13;<br> 韓國變性人河利秀噚日喺台灣出席一個秋冬服裝展，佢一身中性打扮，重話全身上下都係自己襯嘅，但就絕對唔係名牌子咁話。之後佢去咗Room18的士高跳舞，有個外國人走埋嚟搭訕，話要請佢飲一杯，但係河利秀就向來唔飲酒，所以拒絕咗個外國人嘅好意，不過就接受咗個外國人嘅邀請同佢啲朋友一齊跳舞，玩得都不知幾開心。</spanclass></spanclass></spanclass></p><p><spanclass>王敏德叫鄭啓泰行開 &#13;<br> 王敏德同太太馬詩慧、三個仔女一家五口，噚日喺九龍灣出席「地鐵商場方程式賽車全面睇」活動，王敏德同另一個嘉賓樂基兒輪流坐喺F1跑車度，試玩模擬賽車駕駛遊戲，王敏德連玩遊戲都非常投入認真，司儀鄭啟泰想問佢玩game嘅感覺，點知佢竟然叫鄭啟泰行開啲唔好阻住晒，搞到鄭啟泰鬼死咁尷尬。<br> &#13;<br> <spanclass>Juno日浸五次浴 &#13;<br> 噚日麥浚龍（Juno）喺奧海城出席一個環保活動，唔講唔知原來Juno好鬼鍾意浸浴，每日重會浸成四、五次咁多㖭！佢話為咗環保，𠵱家每日已經減到只係會浸兩次！&#13;<br> 嘩！每日浸四、五次，唔知佢成日着長袖衫，係咪因為浸到皺皮呢？<br> &#13;<br> <spanclass>天佑享豔福最怕Miki &#13;<br> 男子組合Shine噚日喺小西灣出席「創意沙沙大晒冷」活動，徐天佑大受女歌迷歡迎，大家爭相上台蹺住佢隻手，歌迷不自覺就冷落咗黃又南。天佑噚日咁有豔福，唔知佢嘅緋聞女友Cookies成員Miki今日睇報紙，見到呢啲相會唔會眼火爆呢？睇嚟天佑噚晚都要攝高枕頭諗定計仔去𠱁番Miki呢！</spanclass></spanclass></spanclass></p></body></html>