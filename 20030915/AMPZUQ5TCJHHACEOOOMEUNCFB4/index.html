<html><header><meta charset="utf-8"><title>尼斯達加度素同上榜<br>求驗客手記：型男野獸聚AC</title></header><body><h1>尼斯達加度素同上榜<br>求驗客手記：型男野獸聚AC</h1><p>喺一項由外國做嘅最性感球員調查中，尼斯達同加度素分別被評為「意甲最性感」同埋「意甲最唔性感」球員，即係話意甲性感型男同野獸齊集AC米蘭。不過最搞嘢係迪比亞路響最性感同最唔性感都榜上有名，唔同球迷嘅睇法都真係幾極端喎。&#13;<br> 呢個訪問咗一千二百個男女球迷嘅調查，碧咸響最性感球員一項得票最多，其次係施丹、波勒，尼斯達就排第四，只計意甲就係一哥。加度素外形粗獷，喺球場上又係鬥牛㹴，被評為最唔性感可謂「大熱勝出」。迪比亞路分別響意甲最性感同最唔性感都排第四，計正以佢外形、衣着品味同畀人嘅感覺都應該未致於唔性感，唔知係咪有啲女球迷唔鍾意佢同女友太好，因愛成恨呢？<br> &#13;<br> <spanclass>麥基迪爆隊友係「基佬」 &#13;<br> NBA魔術隊主將麥基迪最近接受一本雜誌訪問時，爆料話充滿男子氣概嘅NBA竟然有五個巴仙嘅球員係「基佬」，重話自己球隊裏面都有一個，但就冇透露係邊個；我求大俠就真係好懷疑佢嘅說話有幾成真，睇怕麥基迪都係估估吓，呢位球星向來都係大嘴巴見稱㗎啦！</spanclass></p><p><spanclass>西班牙波軍情咪盡信 &#13;<br> 前晚西甲皇家蘇斯達對桑坦德場波，明明通訊社講到皇蘇傷兵纍纍，估唔到高華斯域失驚無神復出踢正選，重傳個靚波畀迪保拿建功，你話買咗桑坦德嘅唔谷氣至奇。唔止咁，話有傷嘅李天秀亦後備上陣，所以話呢，西班牙嗰邊嘅足球資訊唔發達，就算有都咪盡信。<br> &#13;<br> <spanclass>紅軍贏波失巴路士 &#13;<br> 利物浦作客砌低布力般，但球迷咪開心得太早，因為狀態唔錯嘅巴路士同對方巴布碰撞後足踝骨折，要施手術長唞到新年，另外加歷查響比賽中斷腳，重要唞半年㖭，兵源方面有啲壓力。講時講，巴布係由利物浦外借去布力般嘅，巴路士呢次衰響自己友手上，都咪話唔黑仔。<br> &#13;<br> <spanclass>樸茨茅夫輸12碼唔抵 &#13;<br> 前晚各大聯賽出現唔少十二碼，最爭議都算係阿仙奴皮利斯對樸茨茅夫時博到嘅十二碼，賽後輿論普遍認為皮利斯插水。事隔幾個鐘頭，西維爾前鋒D施華對拉科時又插水，球證指完十二碼覺得唔對路，問完旁證後改變判決。拉科得到球證明察秋毫，老樸真係唔恨得咁多囉。</spanclass></spanclass></spanclass></p></body></html>