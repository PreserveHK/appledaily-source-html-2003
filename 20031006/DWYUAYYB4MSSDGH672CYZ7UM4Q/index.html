<html><header><meta charset="utf-8"><title>　　金耀基甩身大捧繼任人 - 李八方</title></header><body><h1>　　金耀基甩身大捧繼任人 - 李八方</h1><p>繼港大之後，中大校友噚日喺馬會包咗個廂，齊齊跑馬賀中大四十年。中大候任校董會主席鄭維健、校長金耀基都係座上貴賓。校友余伯樂重對番一對聯「金鞭影耀銀禧日　木鐸聲傳四十年」高掛台上，慶賀沙田馬場二十五周年。&#13;<br> 八方同班行家笑金校長好快可以光榮退下火線，佢就猛讚劉遵義好叻，「一流人才做一流大學校長，對香港係好事。」咦，金校長一介學人，幾時學到成個政客咁面口呢？&#13;<br> 金校長讚不絕口，因為遴選委員會全世界去搵人，好辛苦。又係，呢個時候肯嚟香港嘅，都好偉大。佢重話啲學生都好鍾意劉教授，所以應該冇問題。講兩講，八方見唔到鄭主席個女友，佢竟然話自己剛落飛機，乜都唔記得，連早前同女友一齊去聽荷西音樂會都冇咗件事。&#13;<br> 鄭主席同金校長場場都有落注，有冇贏就唔知，因為主席啲貼士麻麻哋準。至於中大校友會聯會盃最後俾中華遊樂會團體嘅中游神駒捧走。&#13;<br> （圖）金耀基校長（左）同候任校董會主席鄭維健齊齊坐包廂，捧中大校友會聯會盃場。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>