<html><header><meta charset="utf-8"><title>政府懲罰阿媽發姣？</title></header><body><h1>政府懲罰阿媽發姣？</h1><p>李偉儀</p><p>綜援金一刀切削減11.1%，老人、殘疾人士的綜援金額及傷殘津貼亦剛於十月一日開始下調。香港理工大學社會政策研究中心發布「向左cut，向右cut──綜援人士日常生活開支及消費意欲調查」，審視政府官員認為金額有下調空間的估計是否確切。&#13;<br> 目前綜援個案約有二十八萬七千宗，單親佔12.7%。阿芬是單親母親，被前夫虐打，離婚後前夫沒有支付贍養費而須獨力照顧四名十至十六歲的就學子女，她的綜援金削減後有七千三百多元。&#13;<br> 「住深水埗，去好遠買食物。行去旺角，再去長沙灣，相反方向，平嘛。個仔發高燒，買西瓜降熱，附近買細的，十八個幾；行好遠，十五蚊大啲。抬西瓜返嚟行五十分鐘，慳幾蚊。」「香港垃圾有人搶，想執一樣嘢，轉頭已俾人執咗。隔籬個女人成日偷望我，當我哋執嘢係怪物，對窮人有偏見。」</p><p>「非典型時期，困住喺屋企。有姐妹打電話畀我，問我點解唔買口罩，我話冇錢囉。佢問口罩貴定命貴？我答口罩貴。一蚊一隻，口罩貴過命。當整定囉，博囉。一次買好多食物，三日唔出街。對綜援家庭來說這是奢侈病，買漂白水、煲涼茶，邊有錢？橫死豎死，冇錢一家都是等死，唔好太緊張。」&#13;<br> 「冇學習資源，邊讀到大學？我個仔讀好學校，有競爭，學校愈教愈深，同學都補習，你樣樣自己溫習，成績在谷底。人哋樣樣有得參加，你冇份，要用錢呀。我想參加家長教師會都唔敢，連車錢都冇，何況搞活動？」「最難為年輕人，社會一方面要佢哋前進，但新事物都要錢。綜援子女冇資格學習。」&#13;<br> 「政府家陣係咪懲罰做阿媽發姣生得多？政府話唔夠人口，香港人點敢生仔，冇社會保障。小學唔夠人讀，我話第日連大學都執埋，邊有人讀？政府對下一代唔好，唔照顧單親家長啲下一代，大學冇人讀㗎啦。」&#13;<br> 阿芬談吐中有一種令人戚戚然的幽默。若不是這樣，又怎能在社會政策排斥貧窮人士，綜援金只夠生存、不足生活、貧窮再循環的情況下，扼頸就命繼續生存？</p></body></html>