<html><header><meta charset="utf-8"><title>　　萬般帶不走　惟有孽隨身 - 李八方</title></header><body><h1>　　萬般帶不走　惟有孽隨身 - 李八方</h1><p>沙士調查報告書，再加維港填海危機，又點着「第二次民間倒董運動」嘅火頭，國家「屍爬」救港，已經仁至義盡，可惜阿董真係太過唔生性，國家呢頭同佢補鑊，嗰頭佢就猛咁激啲香港人，阿胡溫哋睇見，真係唔知有乜嘢感受。&#13;<br> 沙士調查報告書，愈睇真係愈似英國佬陰謀，靠害阿董，故意講冇人應該受譴責，明知呢句阿董就最啱聽，引到阿董信以為真，強行攬阿少爺強，點知真係揩到應。英國佬講嘢都信得過？愛國人士十幾年來都不斷提醒自己，今次調查委員會一對領導人啱啱來自前祖家英國，一句「冇人應受譴責」，英國佬既然嗌買大，阿董就應該買細。同英國佬打交道，真係要留神，蠢少少，都俾佢跣多塊香蕉皮。&#13;<br> 阿董天真無邪，冇政治經驗，又衰一鋪。最慘就係烈士劉永佳遺孀，大受阿董攬楊刺激，想走去跳樓。另外，維港填海，又激起中產階級代言人徐嘉慎把火，即是短短一星期，中產加草根，阿董又試向全港市民宣戰，加埋富豪上京直接同中央咬耳仔，師爺漏口佳等人又猛嗌無力勝任政治，想提早唔撈，阿董點捱落去，真係令人好戥佢向上蒼祈禱。</p><p><spanclass>強攬少爺強　同民意鬥氣 &#13;<br> 立法會一開學，劉慧卿等人就唔客氣，動議要阿董落台。瞓街卿愈嗌阿董落台，中央同親中派就梗係愈要力保喇，咁無形中又激起更大民憤。&#13;<br> 𠵱家阿董再次騎狗難下，又陷於三月阿松買車出事之後嘅困境。已經出咗聲要攬楊永強，若然攬攬吓唔攬，都係任由強少辭職咯，咪又試好冇面？但若然強攬落去，係都同民意鬥氣，甚至你嗌得愈大聲，我就嘴對嘴特登啜強少兩啖，容乜易又搞出一鑊五十萬人上街？&#13;<br> 三百名死難者，個個冇仇報，亦冇得賠，有啲重全家死咁三四個，見到劉永佳遺孀都想跳樓，若然一時睇唔開，有十個八個遺孀孤寡有樣學樣，搞到民情洶湧，點管治？&#13;<br> 調查報告書都叫咗阿董，要「汲取經驗，防患未然」。要小心防止沙士受難人遺屬自殺潮呀。請楊少暫時遞信，返大馬避一陣，喺嗰便游吓水，睇吓海龜生蛋，等到啲龜蛋孵出嚟，爬到成個海灘都係嘅時候，阿董就會改組班子，用手機急call少爺強返嚟，好似孟學農咁，到時話唔定另有重任嘅嘞。&#13;<br> 係都賴死唔肯走呀？唔緊要。「萬般帶不走，惟有業隨身」，三百條人命，唔係六年來全港帳面嗰三萬億蒸發咗嘅財產，係抹唔甩嘅。如果唔問責，三百條冤靈，就算搵釋智慧超渡都唔掂，威院日後咪好猛鬼？阿董好快啲睇吓套《大隻佬》，好過自己大隻廣吖。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>