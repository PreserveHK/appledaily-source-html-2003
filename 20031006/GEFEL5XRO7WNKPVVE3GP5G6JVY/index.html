<html><header><meta charset="utf-8"><title>　　秋官效應今次未必靈 - 李八方</title></header><body><h1>　　秋官效應今次未必靈 - 李八方</h1><p>雖然上個禮拜五美國股市一度勁升近一百八十點，但本地班師奶股民仍然心有戚戚然，今朝未必敢入市搶貨。點解？因為今晚無綫有新劇出街，就係鄭少秋嘅《非常外父》。&#13;<br> 八方之前講過，自從《大時代》之後，丁蟹威力震懾人心，每次重播，個市都震一震，所以連鬼子佬大經紀行都出正研究報告論述「秋官效應」。&#13;<br> 今次套新劇秋官又係姓丁，加上近三個月股市炒到㷫烚烚，而且又適逢股災熱門月份十月，都唔好唔信邪。&#13;<br> 但八方就唔係咁驚，無他嘅，今次個市旺，全因北京要挺董，於是放水放人去炒起個市，等大家開開心心搵銀咪去遊行。&#13;<br> 所以，如果秋官呢個外父真係咁惡，咪叫阿爺打個電話畀六叔，好似《輪流轉》咁腰斬咗佢，到時又有得炒啦！&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>