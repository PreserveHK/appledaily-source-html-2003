<html><header><meta charset="utf-8"><title>明星飯堂<br>左麟：乾撈翅至矜貴　右李：遼參平而彈牙</title></header><body><h1>明星飯堂<br>左麟：乾撈翅至矜貴　右李：遼參平而彈牙</h1><p>最近有朋友向我推介一間有明星飯堂之稱嘅酒家，佢話雖然酒家位置較僻，但有唔少明星好似譚詠麟、任達華、李克勤、洪金寶都鍾意去觀瀾打完Golf之後嚟呢度醫肚，佢重向我推介咗幾款最受明星歡迎嘅菜式，其中除咗招牌菜燕鮑翅之外，重有其他特色小菜，豐儉由人，想親口品嘗明星菜話咁易！&#13;<br>記者：黃希知、歐嘉荃　&#13;<br>攝影：偉信&#13;<br>ImageGirl：Irene</p><p><b> <spanclass><fontstyle>譚校長鍾情至尊乾撈翅?480/位  </fontstyle></spanclass></b> &#13;<br> 譚校長出名識飲識食，難怪呢款每啖都係翅嘅至尊乾撈翅會成為佢嘅至愛，條條翅都粗針又晶瑩通透，大廚話全部都係老闆專誠由香港運到的一級南美洲金山勾翅。用上湯、火腿汁、自製海鮮汁以乾撈食法品嘗，每份再附送一小盅加入瑤柱汁嘅上湯，食時伴以清湯，魚翅入口變得更爽滑，食得夠晒刁鑽，最高紀錄可以日賣四十客。&#13;<br> 明星食評：&#13;<br> 魚翅真材實料，份量足，師傅自製嘅汁好惹味，魚翅入口爽滑之餘蘸滿汁香，同普通嘅紅燒魚翅食法好唔同。</p><p><b> <spanclass><fontstyle>克勤獨愛香滑花膠遼參?138/位  </fontstyle></spanclass></b> &#13;<br> 在眾多菜式中，論最花功夫同時間，呢款花膠遼參都算第一，因為只係將花膠同遼參浸水發起就要三日時間，花膠會選用較靚嘅印尼公肚，而遼參則來自日本，加入自製鮑魚汁扣四十五分鐘，最後放入鵝掌，鮑汁加上花膠、遼參，菜式有幾矜貴可想而知。&#13;<br> 明星食評：&#13;<br> 花膠同遼參都幾有份量，兩樣都煮得幾腍，幾彈牙，唔會漿住個口，其實兩樣都無乜味道，不過加埋個鮑汁調味後就真係無得頂。</p><p><b> <spanclass><fontstyle>任達華必食紅燒官燕?480/位  </fontstyle></spanclass></b> &#13;<br> 總覺得燕窩只可以用來做甜品，原來做菜同樣大受歡迎，而且唔單止吸引女仔，就連任達華都一食鍾情，來貨都要萬幾蚊一斤嘅印尼特級燕盞點食先最正？「燕窩本身無味，所以我用清雞湯、上湯同自己用最靚嘅金華火腿熬製嘅火腿汁調味，金華火腿特登由浙江省金華苑訂返嚟，一訂就訂幾噸。」總廚江師傅表示。每份燕窩都有二両半，份量都算多，任達華咁識得養顏之道，呢款燕窩自然成為佢嘅至愛。&#13;<br> 明星食評：&#13;<br> 我最鍾意就係食燕窩，雖然四百幾蚊咁貴，不過啖啖燕窩入口的確過癮，而上湯唔太鹹，但又充滿好香嘅金華火腿味道，每次嚟我都一定要食番個先走。</p><p><b> <spanclass><fontstyle>洪金寶至愛特大鮮鮑?530（一頭）  </fontstyle></spanclass></b> &#13;<br> 呢隻一個頭有成斤重嘅南非鮑魚，真係有成大半隻手掌咁大，雖然只係新鮮鮑魚而非乾鮑，但製作過程同樣繁複費時。新鮮游水鮑魚由香港運返，原隻以火腿、老雞、赤肉等多種材料扣足十個鐘至入味，咁大隻鮑魚要扣得好最講求火候控制，控制得好做出嚟嘅鮑魚就會有鮮味又軟滑。&#13;<br> 明星食評：&#13;<br> 鮑魚嘅件頭同我身形不相伯仲，咁大隻鮑魚都煮到好腍、好嫩滑，重好入味㖭！</p><p><spanclass><fontstyle>經濟菜都有好嘢  &#13;<br> <b> <spanclass><fontstyle>蟠龍瑤柱蝦?88  </fontstyle></spanclass></b> &#13;<br> 將成粒日本乾瑤柱釀入開邊嘅一級大花蝦內，成道菜嘅精髓在於清淡嘅鮮甜蝦味同瑤柱濃郁鮮甜味做配搭，淋上由上湯、金華火腿汁、蝦子調校成嘅清汁，三種鮮甜味融為一味，爽口蝦肉、煙韌瑤柱做出雙重口感，加上賣相精緻，係江師傅嘅自創傑作之一。&#13;<br> 試食報告：&#13;<br> 賣相精緻，第一次見到簡直唔捨得食，兩款唔同嘅海鮮配搭起嚟幾有新鮮感，不過我最鍾意先食瑤柱，後食大蝦，感覺特別正。</fontstyle></spanclass></p><p><b> <spanclass><fontstyle>野生菌醬爆豬頸肉?48  </fontstyle></spanclass></b> &#13;<br> 每間酒樓都有自家嘅小炒皇，大多數都大同小異，材料配搭差不多，但用幾種新疆同雲南野生菌加豬頸肉，呢個配搭我反而覺得幾新鮮，由白靈姑、雞髀菇、雞樅菌同茶樹菇為首，加入爽口豬頸肉，配以自家用十二種材料秘製嘅醬汁炒香，味道香濃得來帶點微辣，愈食愈惹味。&#13;<br> 試食報告：&#13;<br> 喺深圳好多地方都有菌食，不過以野生菌配豬頸肉都幾特別，我最鍾意係個醬汁，啲菇吸晒醬汁嘅辣味，食落口好惹味。</p><p><spanclass><fontstyle>熟客多是紅人明星  &#13;<br> 負責人隨手攞咗幾本相簿畀我睇，原來裏面全部都係明星嚟食飯時同老闆、員工嘅合照，原來除咗譚詠麟之外，好似電視藝員楊玉梅、李香琴都係熟客仔，話係明星飯堂真係無講錯。</fontstyle></spanclass></p><p><spanclass><fontstyle>總廚煮燕鮑翅明星最受落  &#13;<br> 身為酒家總廚嘅江師傅，十六歲就巳經跟隨當時富麗華酒店香滿樓總廚梁廷基學煮燕鮑翅，「我之前做過麗都酒店、江門橋都大酒店、佛笑樓，前前後後都做過十幾間酒樓、餐廳同茶室。」江師傅說。</fontstyle></spanclass></p><p><spanclass><fontstyle>四星級酒家  &#13;<br> 酒家設於四星級廷苑酒店入面，位處於遠離深圳市嘅龍華鎮，同觀瀾高爾夫球場只距離二十分鐘車程，所以唔少明星波友都係呢度嘅常客。酒家望落好似唔係好大，原來係設計問題，因為老闆將大半面積間成十八間唔同大小嘅包房，而三樓則改成宴會廳，畀客人擺酒和開酒會用，呢度勝在夠偏僻，夠晒隱蔽！&#13;<br> &#13;<br> 金泰酒家&#13;<br> 電話：(86)75528128888&#13;<br> 地址：深圳市龍華鎮人民北路33號廷苑酒店2樓&#13;<br> 營業時間：上午6時半至凌晨3時半</fontstyle></spanclass></p></body></html>