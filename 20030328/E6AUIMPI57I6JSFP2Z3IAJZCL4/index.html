<html><header><meta charset="utf-8"><title>701收料站：新灃偏低可留意</title></header><body><h1>701收料站：新灃偏低可留意</h1><p>小初近日為肺炎擴散發愁，噚日上到股票行都冇乜心機炒股票。經紀黃話，小初真係有錢都唔識搵。&#13;<br> 小初問經紀黃發掘到乜嘢寶藏咁巴閉？經紀黃喺部股票機㩒出4個數字，就係新灃集團（1223）。&#13;<br> 新灃噚日公布02年全年業績，賺成9574萬元咁多，比起上年大增64%，除末期股息外，重派特別股息，加埋成17仙。&#13;<br> 經紀黃話，自從新灃舊年被裕元（551）同新灃嘅前董事成功敵意收購後，隻股嘅街貨真係乾到不得了。此外，裕元、信星集團（1170）兩隻鞋股，家陣PE造緊11倍以上，新灃現價相對便宜，如果有基金睇中，分分鐘升到你唔信。&#13;<br> 新灃噚日跌4.59％，收1.87元，但成交稀疏，唔夠22萬元。小初即管睇吓經紀黃今鋪估唔估得中。&#13;<br> 另外，靜咗一排嘅中國數碼信息（250）噚日又見異動，升2.93%，收0.211元，幾乎上番今年高位，但小初覺得隻股實在位高勢危，都係睇戲好過。&#13;<br> 慕容小初</p></body></html>