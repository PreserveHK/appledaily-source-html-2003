<html><header><meta charset="utf-8"><title>兩行好生意 - 左丁山</title></header><body><h1>兩行好生意 - 左丁山</h1><p>世道不景，百業蕭條，只有藥房好景，追數公司做到氣咳（唔係沙士咳）。報紙說金銀花價錢炒貴八倍，想來其他與抗炎中藥方有關嘅藥材亦會貴晒。唔好話藥商囤積居奇，奸商發死難財，按經濟分析，每一種貨平時需求不大，突然間短時間內需求急升，由於供應追唔上，必定扯貴價錢，此乃市場定律。高價之下，必定刺激供應增加，價錢恢復平常狀態。如果政府控制價錢唔可以升，供應唔會大增，貴價黑市貨就會大行其道，供需無法平衡，消費者重更加慘。胡亂噏控制物資價格之人，唔識經濟學，千祈咪信。</p><p>中午飯局時份，藥王T與追數Y都唔見出現，大概忙於做生意，唔得閒嚟見班兄弟矣。藥王T甚為有心，托賓架W送來「五色靈芝」，每人一盒，全不落空。藥王T以前已送過靈芝一次，有人說靈芝能抗百病，加強免疫能力，藥王T希望各兄弟老友保持健康，於是贈送靈芝。&#13;<br> 今時今日，健康要緊，發財其次。追數Y唔嚟食飯，自動唔要靈芝一樽，甚為蝕底。不過眾兄弟話，政府推出之十五億元貸款擔保，畀旅遊、飲食、零售、娛樂四大重災行業老闆借錢出糧，實在係幫追數Y發財。何解？政府百分百擔保銀行，銀行唔使有壞帳，但有義務代政府追數，銀行有甚麼依郁，就會叫追數公司去收數，追數Y點都有啲執吓。借錢嘅公司要九成股東簽擔保，唔還錢嘅話，追數公司就會搵擔保股東負責。簽擔保之前，唔該諗清楚。</p></body></html>