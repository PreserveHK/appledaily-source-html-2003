<html><header><meta charset="utf-8"><title>一味窩輪：3月初到期窩輪風險高</title></header><body><h1>一味窩輪：3月初到期窩輪風險高</h1><p>今日踏入03年，祝各位年年進步，事事順遂。𠵱家已經係1月，窩輪距離夠鐘日子，心理上又近咗1個月，3月初到期嘅Call輪，風險愈嚟愈高。1月底起放農曆年假，而2月份又只得28日，交易日子較短，對溢價有番相當嘅近期輪不利，炒呢類輪，至緊要速戰速決，拖得愈耐，輸面愈高。&#13;<br> 除夕夜中信（267）收14.40元，升20仙。Call輪9298由2.9仙升上3.1仙，升幅6.9%，另1件9480由2.9仙升上3.3仙，升幅13.8%。9298今年6月夠鐘，溢價26.4%，槓桿率46.5倍。9480今年4月夠鐘，溢價18.3%，槓桿率43.6倍。&#13;<br> 正股暫時下試去年1月低位成功，要留意是否繼續守得住，兩隻Call輪暫時觀望，見正股守得住先至短炒，記住就算炒都要短線做嘢，溢價高嘅Call輪，彈完後好快落過。<br> &#13;<br> <spanclass>低價執啲九倉Call輪 &#13;<br> 九倉（004）現價14.70元，距9月底10月初低位14.30元好少少，有可能下試低位，若考驗成功，可以諗吓執啲6月到期嘅Call輪，即9476。隻輪現價17.5仙，溢價6.3%，槓桿率8.4倍，數據算係咁。正股下試上次底位，隻輪大概會做16仙。隻遠期Call輪9585，溢價逐漸收縮，值博率冇9476咁高。&#13;<br> 章盛</spanclass></p></body></html>