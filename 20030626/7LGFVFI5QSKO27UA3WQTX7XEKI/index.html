<html><header><meta charset="utf-8"><title>家具家品開倉篇：先施開倉<br>法拉利梳化　激減九萬幾</title></header><body><h1>家具家品開倉篇：先施開倉<br>法拉利梳化　激減九萬幾</h1><p>先施百貨間唔中都會搞減價，但係真正開倉就每年只得一次，當中最吸引一定係絕少減價嘅歐洲家具系列，原價賣萬幾蚊嘅梳化，現減至千幾蚊，原價幾萬蚊嘅家具就減到幾千蚊；而木櫃及餐桌就幾百蚊有交易。可惜多數家具都係只得一兩件嘅陳列貨，不過以咁吸引嘅售價，相信都值得你去排吓隊！&#13;<br>&#13;<br>記者：馬慶武　攝影：Willis　&#13;<br>Model：Jophie、JustinChiang（Sunspot）</p><p><b> 梳化</b> &#13;<br> <spanclass><fontstyle>法拉利車殼物料做梳化  &#13;<br> （原價$108,000開倉價$8,800）&#13;<br> 呢張6呎3吋長嘅法拉利梳化，來頭有番咁上下，由法拉利跑車廠嘅設計師設計，而梳化更用上法拉利跑車的車殼物料加真皮製造，連本港法拉利Showroom都買咗張當裝飾。原價超過10萬蚊，減咗價都要8千幾，減價幅度大得驚人。</fontstyle></spanclass></p><p><spanclass><fontstyle>來自西班牙古典富品味  &#13;<br> （原價$18,500開倉價$1,680）&#13;<br> 想喺香港買張有質素嘅古典梳化，售價一定唔會平。所以呢張6呎長嘅兩座位、極具古典風味嘅布梳化就好抵買；另外亦有單人款式，開倉價$990，絕對超值！</fontstyle></spanclass></p><p><spanclass><fontstyle>部屋首選有型有格  &#13;<br> （原價$5,500開倉價$499）&#13;<br> 呢張單人布梳化除了有藍色外，重有黃色及紅色，來自意大利外形當然唔會土，用嚟襯托一下自己間部屋就認真一流。原價貴得令人驚訝，好彩𠵱家以一折以下價錢發售，合理得多。</fontstyle></spanclass></p><p><b> 餐桌</b> &#13;<br> <spanclass><fontstyle>櫻桃木餐桌有乾坤  &#13;<br> （餐桌原價$7,800開倉價$780）&#13;<br> （餐椅每張原價$1,900開倉價$180）&#13;<br> 這張來自意大利的櫻桃木餐桌，原本直徑4呎，但中間可以拉開，增加桌面面積，配上更多餐椅，8人同枱食飯都得。</fontstyle></spanclass></p><p><spanclass><fontstyle>意大利圓桌啱大家庭  &#13;<br> （餐桌原價$9,500開倉價$980）&#13;<br> （餐椅每張原價$2,500開倉價$180）&#13;<br> 呢張餐桌夠大，直徑有成5呎，可供8人同枱食飯，中間位置更加設玻璃面，有點綴之用。餐椅的椅背較高，加上弧形及通窿設計，坐落感覺舒適。</fontstyle></spanclass></p><p><b> 茶几</b> &#13;<br> <spanclass><fontstyle>方形茶几Size夠大  &#13;<br> （原價$5,300開倉價$480）&#13;<br> 意大利方形茶几，几面3呎×3呎，間屋細啲都擺唔落。几面係一塊磨砂玻璃，几底分為四格，可擺放雜誌雜物。</fontstyle></spanclass></p><p><spanclass><fontstyle>幾百蚊獨特茶几  &#13;<br> （原價$5,900開倉價$350）&#13;<br> 來自意大利，几面有2呎4吋闊，几腳以兩塊彎曲玻璃組成，設計獨特，單睇外形絕對估唔到幾百蚊就有交易。</fontstyle></spanclass></p><p><b> 木櫃</b> &#13;<br> <spanclass><fontstyle>意大利電視櫃  &#13;<br> （原價$12,900開倉價$1,200）&#13;<br> 呢個電視櫃，有4呎3吋長、4呎8吋高及2呎深，足夠放一部29吋電視有餘，旁邊更可擺放DVD機等影音器材。櫃的上下位置設有磨砂玻璃，可供存放雜物。</fontstyle></spanclass></p><p><spanclass><fontstyle>大型組合櫃間隔夠多  &#13;<br> （原價$69,000開倉價$6,800）&#13;<br> 呢個意大利組合櫃，係今次開倉較大型的家具，有9呎長、7呎高及2呎深，間隔極多外，中間位置更設有專放CD、VCD的間隔，連CD架都慳番。弧形櫃身加上紫藍色調，份外有格調。</fontstyle></spanclass></p><p><spanclass><fontstyle>家品餐具一樣抵  &#13;<br> 今次開倉主打歐洲家具，不過仍有勁多家品、床上用品及餐具，以勁抵開倉價發售，主婦們就算唔買家具都一樣會有斬獲。</fontstyle></spanclass></p><p><spanclass><fontstyle>Ballarini平底鑊  &#13;<br> （原價$89.9開倉價$30）&#13;<br> <spanclass><fontstyle>Brabantia拂蛋器  &#13;<br> （原價$56開倉價$30）&#13;<br> 意大利出品，平底鑊的手柄可拆除。另外亦有拂蛋器、開瓶器等家具以均一價$30發售。</fontstyle></spanclass></fontstyle></spanclass></p><p><spanclass><fontstyle>膠水桶  &#13;<br> （原價$52開倉價$30）&#13;<br> <spanclass><fontstyle>金屬摺梯  &#13;<br> （原價$220開倉價$30）&#13;<br> 濕碎物品如水桶、膠櫃桶、CD架都有得賣；而賣$30嘅兩級金屬摺梯就抵到連攝影師都忍唔住手即場掃貨。</fontstyle></spanclass></fontstyle></spanclass></p><p><spanclass><fontstyle>迪士尼床上用品  &#13;<br> （左：米奇單人多用被原價$699開倉價$209.7）&#13;<br> （右：米奇雙人床單連枕袋原價$349開倉價$104.7）&#13;<br> 今次開倉，床上用品選擇極多，包括有迪士尼、Elle、Cotteen等名牌，一律以三折開倉，而迪士尼的床上用品，就最啱買嚟幫小朋友布置一個可愛嘅睡房喇！</fontstyle></spanclass></p><p><spanclass><fontstyle>國產茶壺套裝  &#13;<br> （原價$220開倉價$50）&#13;<br> 雖然係國產貨，但設計圖案都充滿歐陸風情，套裝包括1個茶壺及6隻茶杯連碟仔。</fontstyle></spanclass></p><p><spanclass><fontstyle>Luminarc碗碟套裝  &#13;<br> （原價$468開倉價$140.4）&#13;<br> 來自法國嘅碗碟套裝，包括3款不同size嘅半透明玻璃碟各6隻以及大碗一個，以三折價發售。</fontstyle></spanclass></p><p><b> 開倉資料：</b> &#13;<br> 地點：紅磡民樂街23號駿昇中心12樓&#13;<br> 電話：23566521&#13;<br> 日期及時間：今日起至7月6日（11:00am-7:00pm）&#13;<br> 購物滿$500或以上免費送貨（離島除外）</p></body></html>