<html><header><meta charset="utf-8"><title>接獲大工程<br>股路縱橫：大慶盈利有保障</title></header><body><h1>接獲大工程<br>股路縱橫：大慶盈利有保障</h1><p>大市在9600關口爭持，成交縮到只得63億元，在聯儲局議息前，市場觀望氣氛好濃厚。無論美國減唔減息，減幾多息，大戶都會盡力維持在9600水平結算，呢個位對佢哋最有利。&#13;<br> 國企係03年投資必選對象，大市調整，唔少散戶計數賺錢落袋，但基金同大戶嘅買盤就未有停過，呢一兩日，主力係買住鋼鐵股同中石油（857）。基金對3隻鋼鐵股都睇得好好，論公司管理質素，鞍鋼（347）排第一位，論PE低就要數重鋼（1053），但基金估計馬鋼（323）日後嘅升幅就最大，所以，佢哋揸得最重亦係呢隻。<br> &#13;<br> <spanclass>海化超購傳逾30倍 &#13;<br> 海域化工（2882）認購踴躍，市場傳聞超額逾30倍，母公司海域集團（1220）卒之有表現，高收1.42元，升5仙。呢4個月來，海域走勢形成大圓底（以除息計算），今次突破頂部阻力，照度上去，起碼可見1.65元。&#13;<br> 03年度（12月年結），海域每股盈利估計有31仙，派息10仙，即使股價升上1.65元，預測PE仍只係5.3倍，息率有6厘，仍然好吸引。&#13;<br> 大慶石化（362）最近接到單大工程，噚日高收0.38元，升7%。呢個多月，大慶由0.25元起步，升到上0.385元先打橫行，形成三角形，噚日升勢再起，一衝破0.385元阻力，量度升幅0.47元。大慶近期升幅雖大（近50%），但股價長期偏低，升咗咁多，仍未上番合理水平。&#13;<br> 大慶剛簽訂杭州灣大橋第一期工程防腐塗料合約，總值3000萬元人民幣，今年第3季開始供貨。杭橋全長36公里，建費約118億元，防腐工程約佔10%，大慶籌備競投餘下工程。&#13;<br> 集團生產潤滑劑和防腐塗料，後者將成為未來重點發展項目，預期到05年可佔營業額5成。大慶為內地3個指定大型機器專用潤滑油供應商之一，亦為5大汽車生產商其中兩家提供汽車專用潤滑油，另與渤海重工葫蘆島造船廠合作生產防腐塗料，預期今年第3季投產，產量15000噸，專供4家大型造船廠之用，生意和盈利都有保障。03年度（6月年結），大慶盈利料9000萬元，每股盈利10.2仙，以石化股仍偏低的6倍PE計，股價可見61仙，預期升幅有6成。&#13;<br> 郭兆誠</spanclass></p></body></html>