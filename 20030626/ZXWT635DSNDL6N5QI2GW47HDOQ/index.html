<html><header><meta charset="utf-8"><title>　　民建聯籠絡外國勢力 - 李八方</title></header><body><h1>　　民建聯籠絡外國勢力 - 李八方</h1><p>民建聯不嬲好少去外國訪問，所以佢哋鬧「勾結外國勢力」最落力嘅民主黨一直就最大聲，但唔知係咪靜極思動，曾鈺成主席計劃立會休會後，又帶隊去聯絡吓外國勢力，但唔係民主黨搵開嗰班「美帝」、「英帝」，而係一直同祖國交情深厚嘅東南亞三國菲律賓、泰國、印尼，重要一去去成十一、十二日咁話。&#13;<br> 民建聯副主席葉國謙話，其實佢哋唔少培僑、漢華中學校友係福建人，畢業後都去咗菲律賓等地發展，今次去呢三國，可以同班舊校友敍敍舊，而且重有機會見到當地政府官員，大家交流吓咁話。&#13;<br> 八方記得民建聯當日力主加外傭稅，搞到菲、印政府好唔高興，今次去到人哋地方，曾主席又點解畫呢？&#13;<br> 阿謙重爆料，話梁愛詩下個月頭會飛去英國，所以出席唔到八號民建聯十一周年聚餐。去做乜嘢，好嘢嚟嘅，就係接受一間大學嘅榮譽學位囉。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>