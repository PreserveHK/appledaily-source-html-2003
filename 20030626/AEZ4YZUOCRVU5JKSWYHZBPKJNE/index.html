<html><header><meta charset="utf-8"><title>隨時1踼2場決賽<br>球驗客手記：伊圖盡忠攞命博</title></header><body><h1>隨時1踼2場決賽<br>球驗客手記：伊圖盡忠攞命博</h1><p>由於喀麥隆喺幾個月前，已經應承咗馬略卡會放伊圖返去踢西班牙盃決賽鬥維爾瓦。𠵱家喀麥隆亦遵守諾言，伊圖已經返咗去西班牙備戰，即係喀麥隆今日對哥倫比亞嘅洲際國家盃準決賽，幾可肯定無咗呢隻快馬坐鎮。&#13;<br> 但係喀麥隆教練舒亞法就話，如果喀麥隆今晚真係咁好彩打贏哥倫比亞殺入星期日進行嘅決賽，到時就會運用國際足協賦予，球員每年要代表國家隊一定次數嘅權利，要求伊圖喺星期日返番去法國幫手。而事實上咁嘅安排，係同時「順得球會情」，又「不失國家隊意」噃！難為伊圖隨時要喺二十四小時內踢兩場決賽，你話如果兩場都要踢埋加時戰，伊圖呢次除咗有機會入到「健力士」之外，順便入埋醫院都得咯！<br> &#13;<br> <spanclass>森多利亞因住步科木後塵 &#13;<br> 繼落實引入日本前鋒柳澤敦後，森多利亞日前一口氣再添當尼、迪安拿同埋當拿迪，陣容煥然一新。不過我求大俠覺得作為升班馬，應該好似前季基爾禾沿用升班功臣，然後再補充少數球員就夠，否則隨時步今季科木後塵，因人腳大變而影響戰績。森多利亞真係要自求多福囉。<br> &#13;<br> <spanclass>羅馬會長成日發噏風 &#13;<br> 羅馬會長辛斯一聽到教練卡比路可能過檔皇馬，即刻扯晒火咁話：「如果卡比路走，我就開心到打觔斗。」事隔幾個鐘後，佢又話卡比路有人斟至代表有料到喎。另外，佢話買入盧斯奧原來係冇米粥。有個咁鍾意亂噏嘅會長，羅馬躉唔知好嬲定好笑。</spanclass></spanclass></p><p><spanclass>巴夫斯添丁望喜事齊來 &#13;<br> 法國龍門巴夫斯嘅女人艾莉麗早幾日為愛郎誕下一子，令巴夫斯榮升老竇。巴夫斯就為咗見證人生最美一刻，所以冇踢到星期日對新西蘭場波，不過今日對土耳其就會復出。響球會級賽事，球員添丁之後往往即刻有好表現，即管睇吓呢件喜事會唔會帶挈到法國嘞。<br> &#13;<br> <spanclass>紅軍獻技幼童買貴飛惡頂 &#13;<br> 我哋體育版收到利物浦擁躉嘅電郵，話難得愛隊訪港，決心帶埋兩歲半嘅囝囝捧場；後來佢知道一歲以上嘅小童同大人一樣要買五百幾蚊波飛（最高票價），覺得唔合理。呢位讀者引發我求大俠諗：無論本地及外隊比賽，唔佔座位嘅手抱幼童係咪應該豁免買貴飛？如果足總堅持，會唔會趕走咗好多想一齊入場睇波嘅一家大細呢？<br> &#13;<br> <spanclass>愛華頓買斷李鐵勁吹 &#13;<br> 唔少國內傳媒連日來話愛華頓幾乎肯定買斷李鐵，講到言之鑿鑿。作為龍的傳人，我求大俠都希望佢可以響彼邦攞到張長期飯票。不過愛華頓官方網從未證實過呢件事，而李鐵自己都只係承認重傾緊，所以李鐵躉暫時都係唔好開心得太早。</spanclass></spanclass></spanclass></p></body></html>