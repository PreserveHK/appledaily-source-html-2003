<html><header><meta charset="utf-8"><title>股壇瀏覽器：葉氏似好消息出貨</title></header><body><h1>股壇瀏覽器：葉氏似好消息出貨</h1><p>七一大遊行臨近，阿虎覺得周圍嘅氣氛都好沉重，連一向對政治冷感、賺錢至上嘅黑客，都話想上街遊行。阿虎問佢點解？佢話頂葉劉唔順。&#13;<br> 雖然國家安全法通常都係好辣及好專橫，正如滙豐（005）亞太區主席艾爾敦話，其他國家都有類似法例。但因為市民唔信任阿董，所以唔想賦予阿董政府更大權力，香港應該等到有位人人信服的特首出現後，才就23條立法。現時民怨咁深，若勉強迫香港人接受，有乜幸福可言呢？若七一當日，左派人士搞對抗性遊行，釀成衝突，咁就會相當大鑊。&#13;<br> 唔知係咪個個都好似黑客咁冇心機，所以大市咁牛皮，恒指收9628，微跌0.36點，成交萎縮至63.50億元。不過，市場始終都係講實際，相信大家都係等緊議息結果。&#13;<br> 葉氏化工（408）純利大增72%至1.03億元，末期息派5仙，全年派息共9仙，本來應該係好消息，但股價仍先升後跌，收報1.75元，跌1.68%，成交則大增至1322萬元，好似有人散緊貨咁款。此股PE8.3倍，息率5.14厘，以工業股而言，唔算太吸引，加上期內業績有筆877萬元特殊收益，有獲利回吐亦唔奇。<br> &#13;<br> <spanclass>華智鑊氣十足 &#13;<br> 華智控股（8065）一如所料，首日掛牌鑊氣十足，收報0.375元，較招股價0.25元高出50%。噚日股價最高見0.38元，最低見0.30元，成交3769萬元。Cookie話，華智成交好難維持日日咁多，有貨就好出啦。另一隻新股華園控股（2349）表現就冇咁威，收報0.87元，較招股價0.85元高出2.35%，成交金額3362萬元。&#13;<br> 阿　虎</spanclass></p></body></html>