<html><header><meta charset="utf-8"><title>馮仁昭四圍超：偉仔打孖送白龍王40萬鑽勞</title></header><body><h1>馮仁昭四圍超：偉仔打孖送白龍王40萬鑽勞</h1><p>好多明星都好信泰國嘅白龍王，好似梁朝偉、林建岳、王晶同舒淇，對白龍王奉若神靈，連劇本、戲名同埋部戲幾時上映都交畀白龍王決定，聽講白龍王好錫偉仔，而早排偉仔就去咗珠寶行，買咗一對金鑽勞力士送畀佢，呢對表總值四十幾萬，嘩！偉仔都幾大方喎。<br> &#13;<br> <spanclass>舒淇送雪茄 &#13;<br> 舒淇日前喺泰國拜完白龍王，畀咗《見鬼2》個劇本佢祈福之後，噚日又搵人喺香港買雪茄帶去泰國送畀白龍王。馮仁昭有時都覺得圈中人幾搞笑，乜都聽晒白龍王話。唉！想部戲收得，不如畀心機提高部戲嘅水準好過，杜琪峯冇信白龍王，又唔見佢啲戲唔賣座？過於迷信始終係唔係幾好嘅。<br> &#13;<br> <spanclass>佘詩曼鬆踭防埋身 &#13;<br> 佘詩曼噚日喺將軍澳電視廣播城，佢睇到報道話張栢芝喺內地演出時俾人胸襲大感驚訝，佢話自己都有過類似經歷，重俾人掂到重要部位，阿佘話：「不過對方係女仔嚟，着住條裙重俾人扯低咗，好彩有着定打底褲，我嘅預防方法係鬆踭嚟防止陌生人埋身。」馮仁昭覺得阿佘每次活動帶定一班「觀音兵」做貼身保安，咁就萬無一失啦。</spanclass></spanclass></p><p><spanclass>學友上有線講教女 &#13;<br> 張學友日前接受有線娛樂新聞台嘅訪問，吳君如好有興趣要知道學友嘅性生活，學友即刻話睬君如都儍，大耍太極。反而學友一講到佢個寶貝女就顯得眉飛色舞，佢話平時唔係好畀個女睇電視，因為驚佢分析能力唔夠，怕電視會對囡囡造成不良影響。馮仁昭都好認同學友嘅講法，所以時下藝人好應該生活檢點啲。<br> &#13;<br> <spanclass>郭可盈死撐新劇另類 &#13;<br> 無綫劇集黃金時段收視每況愈下，由郭可盈同譚耀文合演嘅《俗世情真》上星期推出，收視只得二十五點，約一百六十二萬觀眾，另一套由一眾後起之輩同埋楊思琦擔演嘅《英雄、刀、少年》得出同樣收視，似乎冇乜睇頭，但可盈噚日死撐話：「冇失望，因為題材好有意義，比較另類，收視低少少都唔緊要。」<br> &#13;<br> <spanclass>徐若瑄求神望情花開？ &#13;<br> 徐若瑄噚日喺台灣嘅行天宮拜神，當時佢拎住香，好似普通巿民咁好神心參拜。馮仁昭覺得徐若瑄咁誠心，唔知係咪想求神等感情可以早日開花結果，唔使再向傳媒解釋身邊唔停咁傳嘅緋聞呢？</spanclass></spanclass></spanclass></p></body></html>