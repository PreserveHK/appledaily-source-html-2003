<html><header><meta charset="utf-8"><title>　　傳媒團上京搵著數 - 李八方</title></header><body><h1>　　傳媒團上京搵著數 - 李八方</h1><p>面聖大過天，呢股風氣終於吹到傳媒界，由報業公會李祖澤帶隊嘅香港傳媒高層代表團抵京，廣播處處長朱培慶、無綫RayWong、亞記關偉、有線趙應春等都有捧場，當然獨欠唔受北大人歡迎嘅壹傳媒黎老細。&#13;<br> 成班老細噚日見過陳佐洱，今日再拜訪北京市長王岐山、商務部，聽日入人民大會堂見埋中央政治局常委李長春，同埋國務院新聞辦主任趙啟正。究竟啲老細咁大堆頭所為何事？李祖澤話係為咗一啲傳媒界「共同關心」嘅問題。乜問題？唔會係向香港傳媒開放市場，畀香港報紙北上「自由行」發行啩？&#13;<br> 咁會唔會提到23條立法呢？李祖澤話傳媒係關心23條，不過港人意見已經充份表達，所以唔會再傾；而佢哋當然都關心新聞自由，但據說《基本法》已經保障咗，所以都冇乜好講。咁重有乜好傾呢？原來係睇吓講到㷫烚烚嘅CEPA之下，傳媒有乜好處、有乜商機，順手同各部門建立「友誼」喎！&#13;<br> 噚晚佢哋見完陳佐洱，李祖澤出嚟就話，有團員問阿佐洱，曾慶紅前幾日話有工作需要可以見民主派係乜意思？佐洱就話，曾副主席說話已經好完整，重叫班傳媒老細返香港問吓嗰啲高調話希望上京嘅人，究竟持乜嘢立場嚟。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>