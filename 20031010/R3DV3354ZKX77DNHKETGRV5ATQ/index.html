<html><header><meta charset="utf-8"><title>中藥成效 - 左丁山</title></header><body><h1>中藥成效 - 左丁山</h1><p>一位讀者鄧先生傳來治耳鳴嘅方法，叫左丁山轉交教育M（見本欄九月十三日），因教育M退休後得閒，去咗遊埠，左丁山搵唔到佢，故此鄧先生等得不耐煩，連續再傳真兩次去《蘋果》副刊，連《蘋果》都怪責埋。請鄧先生稍安無躁，你嘅資料一定會送到教育M手上，至於佢是否照單全收，要靠佢自己嘅判斷咯。其他五位讀者亦有治療方法送過嚟，謹此致謝。</p><p>午飯時間，編輯K等人請藥王陳食私房菜，茶餘飯後，自然提到中藥保健。編輯K問藥王陳：「食靈芝有冇用㗎？」藥王陳話：「當然有，西方研究證明多醣體有助抗癌，多醣體就係靈芝主要成份之一。靈芝分赤、紫、青、白、黑、黃共六種，每種嘅成份與功效，有些微分別，經我哋幾年來嘅研究，青芝（即靈芝）對剋制肝炎最有效果……」講到呢度，編輯K已急不及待：「我一位朋友係乙型肝炎帶菌者，目前非常健康，但心裏驚驚哋噃。」藥王陳話：「啱嘞，佢最好食青芝，防患於未然。嗱，赤芝呢……」正想聽落去，點知有人扯開咗話題，又聽到私房菜老闆唉聲嘆氣，佢主動同我哋講：「冇陰功咯，中秋節期間俾電盈停咗電話，搞到啲客人訂位，全部打唔通，損失咗好多生意！」原來電盈有職員（據講已離職）誤報私房菜購買新電話服務，冇畀錢，於是電盈「咳」線，搞一排先至恢復電話服務，老闆到𠵱家重係條氣唔順，猛咁向我哋吐苦水。</p></body></html>