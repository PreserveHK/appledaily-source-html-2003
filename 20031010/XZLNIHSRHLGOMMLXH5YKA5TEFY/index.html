<html><header><meta charset="utf-8"><title>消費BestBuy：<br>迷你遙控直升機七五折屋企起飛</title></header><body><h1>消費BestBuy：<br>迷你遙控直升機七五折屋企起飛</h1><p>遙控模型玩具減價！女士們咪以為唔啱Channel諗住轉版。咪以為遙控模型玩具就一定係男人嘅玩意，正所謂「大有大玩，細有細玩」，細細部的遙控直升機就最啱女士們駕駛，容易學又唔難控制，又可以喺屋企玩。適逢減價盛會，所有遙控模型減完等於街價七五折，又點可以執輸，一於勁掃袖珍型遙控直升機，實行大人細路一齊玩。&#13;<br>&#13;<br>記者：何善華　攝影：陳陶鈞　&#13;<br>Model：Nana（Imagine）&#13;<br>逢星期一至日出版</p><p><spanclass><fontstyle>發燒友之選  &#13;<br> &#13;<br> <spanclass><fontstyle>Hirobo紅色室內遙控直升機  &#13;<br> 未夠班買架大大隻嘅遙控飛機喺大空地「鬥放」，不妨試吓呢隻入門版練習一番先！線索操控可飛行超過10米範圍，雙翼設計令直升機平飛時流線型更平穩，而控制方法亦與大型遙控機相同，可插火牛而毋須充電，仿真度與兩三千蚊一部嘅遙控型飛機無異，SellingPoint當然係可以喺屋企玩啦！</fontstyle></spanclass></fontstyle></spanclass></p><p><spanclass><fontstyle>珍珠港零式戰機  &#13;<br> 記唔記得電影《珍珠港》內的零式戰機？呢隻迷你零式遙控戰機一定可滿足「好戰」嘅你，草綠色機殼配合戰爭保護顏色，像真程度100%。但係想玩之前都要問吓自己，有無時間同精神去砌晒成架戰機！</fontstyle></spanclass></p><p><spanclass><fontstyle>karus小型室內直升機  &#13;<br> 基本上呢架直升機與Hirobo紅色遙控直升機無太大分別，但由於機身體積較大，相對的操控難度更考玩家嘅駕駛技術，換言之喺室內玩時撞機的「或然率」會相應提高；隨直升機附送CD-Rom一隻，內容會教導遙控直升機的飛行技巧，如果有心想成為一流嘅遙控飛機玩家，呢隻可算「初試提升」之選。</fontstyle></spanclass></p><p><spanclass><fontstyle>貪過癮之選  </fontstyle></spanclass></p><p><spanclass><fontstyle>發泡膠遙控隱形戰機  &#13;<br> 美軍隱形戰機可𠱁得一班小朋友開懷大笑，齊齊爭住玩。不過玩時小心，因為隱形戰機淨重120克，發泡膠機殼容易損毀，時速高達20公里，隨時唔知飛咗去邊搵唔番！</fontstyle></spanclass></p><p><spanclass><fontstyle>迷你遙控彩雀機  &#13;<br> 呢架彩雀遙控機色彩繽紛，要玩都方便，只需要充完電就可以即刻「放機」，全自動飛行，最遠可飛行至100步的距離，重會發出鳥翼聲。</fontstyle></spanclass></p><p><spanclass><fontstyle>雙星牌遙控車一樣減（隨車跟電池及充電器）&#13;<br> TrailMaster大腳車  &#13;<br> 爬山大腳車，黑色車身設計，攀山越嶺話咁易！</fontstyle></spanclass></p><p><spanclass><fontstyle>FordFocusRSWRC01　  &#13;<br> 無機會揸真正嘅Ford車？無問題，𠵱家唔使700蚊就可以擁有一部……遙控車而已。</fontstyle></spanclass></p><p><spanclass><fontstyle>SubaruImprezaWRC2003  &#13;<br> 藍色豪華房車「掃把佬」形象深入民心，外剛內柔，2003年新款啱啱到貨，重唔買等幾時呀？</fontstyle></spanclass></p><p><spanclass><fontstyle>初學者之選  </fontstyle></spanclass></p><p><spanclass><fontstyle>紅外線UFO發射機  &#13;<br> 睇到呢個得意玩意，即聯想到秘密武器「血滴子」。遙控掣配合紅外線感應器，可接收三米範圍內Feedback，塑膠設計的外環令UFO發射機不易損爛，點撞都得！但操控時要注意風向和氣流，當然要對準個紅外線感應器先可以穩步上揚向上升啦！</fontstyle></spanclass></p><p><spanclass><fontstyle>Wattage小型遙控飛機  &#13;<br> 玩遙控飛機要循序漸進。先決條件就係識得保持機身平衡，呢架小型遙控飛機就可以幫你嘗試學習控制機身嘅平衡，玩前將遙控飛機放在控制器天線上面，要Keep住架機唔好跌落嚟。</fontstyle></spanclass></p><p><spanclass><fontstyle>「三合一」遙控車組合  &#13;<br> 「海陸空」三合一設計嘅遙控玩具組合，其設計令人想起占士邦。同一時間可以變成滑翔機、潛水艇同埋越野車的玩意，沒有厚此薄彼，一次過滿足晒三個願望㖭。</fontstyle></spanclass></p><p><spanclass><fontstyle>機迷話一定掃！  </fontstyle></spanclass></p><p><spanclass><fontstyle>飛行世界  &#13;<br> 地址：油麻地東方街5號地下&#13;<br> 電話：23840003&#13;<br> 營業時間：10:30am-8:00pm（周一至周六）&#13;<br> 　　　　　1:00pm-7:00pm（周日）</fontstyle></spanclass></p></body></html>