<html><header><meta charset="utf-8"><title>　　何志平學燒槍險惹一身蟻 - 李八方</title></header><body><h1>　　何志平學燒槍險惹一身蟻 - 李八方</h1><p>中東戰雲密布，揸慣手術刀嘅民政事務局局長何志平，唔知係咪受到可能開戰嘅氣氛感染，前兩日學人燒槍，點知差啲惹麻煩。家陣時勢，槍枝彈藥嘅嘢特別惹火，局長都係少碰為妙。&#13;<br> 話說星期二何志平到觀塘巡區，參觀一間私人槍會時，順手試下實彈射擊，佢分別用左輪手槍同有瞄準器嘅比賽用手槍，燒咗十幾發子彈，非常過癮，重話所有男仔都夢想過玩槍，佢亦唔例外，呢次總算償咗兒時心願。<br> &#13;<br> <spanclass>遭投訴非法燒槍 &#13;<br> 點知有位持牌槍械教練睇完上述新聞，打電話向《蘋果》投訴何局長非法燒槍，話法律規定所有人真槍實彈射擊前，都要上堂接受訓練。&#13;<br> 八方第一時間向何志平同警察公共關係科查證，何局長嘅新聞秘書大為緊張，猛話會查清楚，又話何局長當日唔知嗰支係咪真槍，亦可能唔知有條咁嘅法例。&#13;<br> 有阿松嘅前車可鑑，警方效率奇高，一日就回覆，話法例的確有咁嘅規定，不過投訴嘅市民漏咗一條，法例同時註明，如果現場有合資格槍械教練監督，就唔算違法，何局長嘅新聞秘書亦查過當日槍會有教練在場。&#13;<br> 何志平終可放下心頭大石，八方就覺得佢執番身彩，如果佢開槍時教練突然肚痛行開咗，局長分分鐘周身蟻。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>