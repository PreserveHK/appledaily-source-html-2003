<html><header><meta charset="utf-8"><title>股壇瀏覽器：派高息唔係好現象</title></header><body><h1>股壇瀏覽器：派高息唔係好現象</h1><p>近期上市公司頻頻派高息，繼恒生（011）、港機（044）及中信泰富（267）後，又有永亨（302）及佐丹奴（709）派特別股息，連同末期息計兩股分別派1.45元及0.145元。唔知係咪上市公司老闆收到風，知道阿松下一年可能向有錢佬開刀，調高股息稅來增加收入，所以趁今年盡派股息？其實近期派高息成風，肯定同公司資金缺乏出路有關，即係大家都預咗業務難有增長，毋須進一步投資，港股隨時因此俾外資行調低投資評級。恒指噚日又跌破8800，收報8787，跌88點，成交60.46億元。&#13;<br> 在資金追逐高息股之際，打算斥巨資收購美國摩打業務的德昌電機（179），成為基金沽售對象，噚日股價急挫4.6%，收報8.35元。德昌今次競投美國摩打業務，涉資高達58.5億元，就算夥同基金一齊收購，德昌只需出資50%，都要畀成30億元，話唔定德昌要供股抽水。曾在9元買入德昌嘅Cookie話，投資者愈來愈短視，只睇眼前利益，唔睇公司遠景。&#13;<br> 近期發展商繼續劈價開盤，另一方面又傳出地產商會見阿董，希望佢出手救市，但早前孫公已講明，政府唔會再出手救市。其實阿虎諗來諗去，除咗叫朱總搬國家儲備來港掃清6萬個單位，以及特首承諾10年內唔批住宅地外，都諗唔到其他措施可以真係救到樓市。新地（016）公布業績表現不俗，股價仍挫2.45%，跌破40元，成交達4.23億元，好似有基金正出緊貨。<br> &#13;<br> <spanclass>意科深控傳緊密合作 &#13;<br> 正在停牌嘅意科（943）將與深圳控股（604）合作搞物流，估計今日意科可復牌，有人話要將意科炒上0.30元以上，傳聞意科同深控會有更緊密關係，股價料借勢炒上方便集資，不過大家要執生。&#13;<br> 阿虎</spanclass></p></body></html>