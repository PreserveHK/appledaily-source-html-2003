<html><header><meta charset="utf-8"><title>拍廣告袋400萬　財多身子弱<br>馮仁昭四圍超：小齊狂屙17次腳仔軟</title></header><body><h1>拍廣告袋400萬　財多身子弱<br>馮仁昭四圍超：小齊狂屙17次腳仔軟</h1><p>任賢齊早前去咗海南島幫康師傅冰紅茶拍攝第三輯廣告，聽講話自從小齊擔任呢個牌子嘅代言人之後，呢間公司嘅生意額升到嘭嘭聲，老闆開心到主動加佢酬勞至四百萬，重話今年會加多啲宣傳費㖭。小齊今次唔止荷包腫脹，重好有豔福，因為廣告嘅導演搵咗個二十一歲嘅丹麥、泰國混血兒SriritaJensenRita做女主角。<br> &#13;<br> <spanclass>吊威吔踩板 &#13;<br> 呢位混血兒嘅身材係35、24、34再加一對長腿，佢個樣重有少少似港姐左慧琪，真係幾靚女。小齊今次拍呢個廣告要踩住滑板，不過有啲高難度動作就會吊威吔。小齊話今次最難忘嘅唔係靚女或者拍攝時要踩板，而係佢喺臨收工前一日，品嘗咗海南島嘅四川麻辣火鍋，食就好好味，但食完返到酒店，小齊就一晚屙足十七次，屙到腳仔軟晒。第二日除咗飲冰紅茶之外，乜都唔敢擺入口，好彩返咗香港睇醫生，醫生話佢冇細菌感染，都可以放心。<br> &#13;<br> <spanclass>朱茵兩個鐘剃一次腳毛 &#13;<br> 朱茵日前接受商台訪問，原來朱茵最趣怪嘅習慣，就係佢最唔鍾意自己有腳毛，所以佢每隔兩個鐘就會剃一次腳毛，佢重話呢一個係興趣喎！真係唔講唔知，唔怪得朱茵拍纖體廣告嗰時，隻腳會反光啦！</spanclass></spanclass></p><p><spanclass>嘟嘟得一個缺點 &#13;<br> 鄭裕玲（嘟嘟）日前接受商台梁芷珊訪問，梁芷珊打畀嘟嘟男友呂方講吓嘟嘟。佢哋拍拖十年，原來喺呂方心目中，嘟嘟只有一個缺點，佢話：「都係小毛病，就係個人性急，要人即時答覆，同埋唔可以遲到。」另外，嘟嘟噚日去咗中環買衫，見佢冇化妝，面上紅紅哋又甩皮，唔知係咪做咗換膚呢？問佢前男友甘國亮俾邵氏推出二十幾年前嘅舊作《蛇殺手》，套戲重有SM鏡頭？嘟嘟話：「唔講喇，咁耐以前嘅嘢，我哋甩咗拖咁耐，嗰啲唔好提啦！」<br> &#13;<br> <spanclass>利嘉兒逆市加薪30% &#13;<br> 利嘉兒噚日喺清水灣電視城為新一輯嘅《笑談普通話》開鏡拜神，佢話前排先同無綫續咗兩年約，條件重好滿意，加薪百分之三十，所以好開心。佢重話自己向來都好欣賞鄭裕玲（嘟嘟），佢話：「嘟嘟姐係我一個目標，因為一提到香港最top嘅主持人，係人都知係佢，我自己都好希望有機會同佢合作。」<br> &#13;<br> <spanclass>阿姐冇霆鋒電話 &#13;<br> 汪明荃噚日去商台做訪問，梗係講吓佢下個月舉行嘅個唱啦。開咗咁多次演唱會、有無數演出經驗，而且信心十足嘅阿姐，今次居然話開個唱有壓力，佢話：「同期有幾個演唱會開，又左麟右李，霑叔又開。」另外，阿姐又講吓霆鋒復出，問阿姐有冇打電話畀霆鋒啦，點知佢話：「我冇佢電話。」做人契媽冇契仔個電話，都算奇。</spanclass></spanclass></spanclass></p></body></html>