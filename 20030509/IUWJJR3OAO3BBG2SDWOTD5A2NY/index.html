<html><header><meta charset="utf-8"><title>　　醫生義診無人幫襯 - 李八方</title></header><body><h1>　　醫生義診無人幫襯 - 李八方</h1><p>呢個世界，有人冇嘢做，有人做到嘔，有人想幫手亦苦無途徑嘅荒謬情況，日日都有。好似單沙士咁，醫管局日日話唔夠人手，要停急症服務，又話叫停門診要病人遲吓先覆診。&#13;<br> 見到咁嘅情景，真係令人好唔舒服；一班資深私家醫生企出嚟話可以幫手，提供義診服務，畀一班睇開公立醫生嘅病人轉介去佢哋度，醫生唔收診金，藥費則自付。&#13;<br> 聽講由四月下旬計劃推出，已經有七十位醫生參加咗義診計劃，但冇乜人幫襯，咁耐都唔夠二十單。<br> &#13;<br> <spanclass>自行配藥好危險 &#13;<br> 八方問西醫公會主席楊超發何解，係咪政府宣傳不力呢？佢老哥話唔知道，但係就肯定問題好大，皆因當中唔少病人係長期病患者，佢哋冇醫生睇，自己去藥房配藥食，「咁好危險。」&#13;<br> 楊醫生聲明佢唔係眼紅啲藥房好生意，但係有病要睇醫生。對政府轉過嚟嘅病人，佢哋會特別收平啲，一啲小手術好似為駁骨病人拔針，都收好平，洗腎都平啲。&#13;<br> 沙士搞到行行死晒，醫務所變成高危區，班私家醫生都諗緊點自救，發明咗有「耳朵」嘅電筒後，楊醫生研究緊喺醫務所裝紫外光殺菌，睇吓有冇用，如果啲病人都係唔返嚟，睇怕醫生都要上街叫董特首打救埋佢哋。&#13;<br> （圖）西醫公會主席楊超發話有病真係要睇醫生，唔好亂咁「自醫」。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>