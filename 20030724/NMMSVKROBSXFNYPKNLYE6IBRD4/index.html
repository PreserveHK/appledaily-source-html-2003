<html><header><meta charset="utf-8"><title>個九一個鐘 - 陳也</title></header><body><h1>個九一個鐘 - 陳也</h1><p>時光倒流五十年的感覺，你未試過。食肆「沙嗲王」招聘侍應廚房工人，兩年內空缺近五百個，但年青人只能以試工形式入職，全無薪酬，每月只得三百元車馬費！三百元月薪，平均一周五天，每天工作八句鐘計，時薪是個九！&#13;<br> 個九，還差一毫子才夠搭叮叮。天星小輪中環過海去尖沙嘴要兩個二。個九，中途跳船至掂。&#13;<br> 時光倒流五十年的不是懷舊金曲，也不是你四十出頭的父母告訴你的童年往事。五十年代的薪酬趨勢，要問你阿爺才知。如果你捱得過沙嗲王的試工，即是說由柴灣行路去銅鑼灣返工，久而久之，明年清明，你就可以成個健行者款行路去拜山，在和合石敲響你爺爺的墳頭，叫他報夢給你時，順便帶幾隻鹹鴨蛋來，在夢裏下飯，味道總好過餐餐沙嗲。&#13;<br> 經過時薪個九的鍛煉，年青人深覺自己非常《獅子山下》，幻想將來是年薪千萬、自稱後生時窮到睡在豬欄上層的梁錦松。或者年薪三百萬、娶了國寶做老婆的財爺。前途靠捱出來，應該比含着銀匙出生的人硬淨。但在個九一個鐘的考驗下你夢想當的是話劈炮就劈炮的田北俊，亦無可厚非。&#13;<br> 生命冇take2，生計只分為辣與勁辣。兩辣取其輕，2003有1953的感觸，年華不再花樣，你忽然厭惡透同齡人的咯聲嗲氣，自發性高速成熟。</p></body></html>