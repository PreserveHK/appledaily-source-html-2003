<html><header><meta charset="utf-8"><title>　　接待副總理獨欠煲呔 - 李八方</title></header><body><h1>　　接待副總理獨欠煲呔 - 李八方</h1><p>老董唔知好命，定係生肖屬牛，總之大難不死都做餐死。中央派太空人楊利偉來港為佢打氣，於是佢又要去接接送送，咁偉哥未走，副總理曾培炎噚晚又殺到，準備出席今日美國《商業周刊》主辦嘅CEO年會。&#13;<br> 咁重磅嘅人物，老董當然要親自去機場迎接，重喺禮賓府擺番一圍為曾副洗洗塵。八方睇見當局發出嘅新聞相，兩個司長唐英年同梁愛詩都着得靚靚企喺度等握手，獨不見煲呔，莫非真係如此大細超？抑或煲呔真係俾人徵召咗去元朗南生圍打大鱷？&#13;<br> 除咗兩司之外，冬冬廖秀冬、林D9以及林煥光聽講都有陪同食晚宴，都唔知老董點揀飯腳嘅，咁當然董太一定有份啦。&#13;<br> 曾培炎同香港都好有緣嘅，佢今日演講完，會去參觀交易所同深港西部通路，之後重會去睇空運貨站。&#13;<br> 老董就唔陪得佢咁多，去完CEO會議，就要趕去送太空人，你話幾唔得閒。&#13;<br> （圖）副總理曾培炎（右）訪港，老董（右二）梗係非常緊張，派出（左起）冬冬、詩姐姐同唐唐迎接，但冇煲呔份。	政府新聞處圖片&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>