<html><header><meta charset="utf-8"><title>歐倩怡：害我的人　謝謝！</title></header><body><h1>歐倩怡：害我的人　謝謝！</h1><p>年前華星突然暫停出碟，旗下歌手如梁漢文、古天樂及何韻詩都走得快，跟華星的合約撇脫了斷，但剩下的Cindy與梁浩賢卻遲遲未能解約，令Cindy茫茫然不知所措，而當時在事業上還未起飛的阿旺，卻給女友送上心靈雞湯，一對小情人在患難中互相扶持，Cindy揚言如當日他們沒有共度難關，今天的情根也不會如此鞏固。&#13;<br> Cindy說：「華星事件令我心態上轉變好大，以前我樣樣嘢都係等公司安排，唔需要諗太多，但做落之後，我至發覺好多嘢得來不易，就連一個訪問，人哋都唔係奉旨搵你做，嗰時我唔識諗，事業上基礎打得唔穩，唱片公司突然有變動，我好無助，日日匿喺屋企喊。呢段日子維持咗成個月，啲朋友撩極我出街都唔去，我淨係不停亂諗，好悲觀。<br> &#13;<br> <spanclass>「諗過去洗碗」 &#13;<br> 「我中五會考未放榜就參加《新秀歌唱大賽》，攞咗個『自我潛能表現獎』，簽埋華星，但公司突然變成咁，我有諗過不如做時裝店sales，但我連做sales都冇經驗，我有諗過去洗碗㗎，嗰時我至發覺自己以前太懶，直至男友同朋友用咗好多牙力勸我，叫我唔好再沉淪，我終於明白唔好再亂諗，因為愈諗愈驚。」&#13;<br> Cindy在鬱鬱不得志的日子中，她有家人、朋友及男友支持，令她捱過混沌歲月，她苦笑說：「嗰段時間有人落井下石，我試過遭人白眼，人哋講嘢句句有骨，但『多謝每個害過我嘅人』，呢句話已經成為我做人嘅座右銘，我會更加勤力。」<br> &#13;<br> <spanclass>踏入羊年重旺 &#13;<br> 後來Cindy簽約新經理人公司，重返TVB，有份拍攝明晚播出的新劇《撲水寃家》，就連男友亦反彈成功，看來屬羊的Cindy並未受太歲爺影響，甫入羊年已經有個好開始。<br> &#13;<br> <spanclass>後記 &#13;<br> 從前歐倩怡唱卡通片《櫻桃小丸子》主題曲而成名，許多小朋友還記得她那把「咇呢吧啦」的卡通聲。&#13;<br> 其實郭晉安扮阿旺的聲調，跟Cindy平日說話頗相似，連Cindy也笑說要跟阿旺收版權。雖然「小丸子」時代已過去，但Cindy戀戀兒歌之心還在，她說：「有得唱唔知幾開心呀！點會怕定型？」採訪：朱芷瑩&#13;<br> 攝影：陳慧安&#13;<br> 場地提供：Izzue.com.cafe&#13;<br> 服裝提供：&#13;<br> Sportmax、MaxMara、Kooka枰、iBlues</spanclass></spanclass></spanclass></p></body></html>