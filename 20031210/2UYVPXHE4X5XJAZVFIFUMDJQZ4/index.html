<html><header><meta charset="utf-8"><title>壓迫力 - 谷德昭</title></header><body><h1>壓迫力 - 谷德昭</h1><p>明明是一齣好戲，偏偏鬼咁難搵人陪一齊睇，尤其係女仔。&#13;<br> 「有邊個噏得出名嘅明星做㗎？」女仔問。&#13;<br> 「有《透明人魔》個男主角、《影子大亨》個男主角、《廿二世紀殺人網絡》好似呂良偉嗰個黑人演員，重有……麥當娜個前男友。」諗咗好耐先形容到幾位主角。&#13;<br> 「嘩，麥當娜個前男友？咁咪好靚仔？咁齣戲好唔好睇㗎？」&#13;<br> 「擔保好睇，如果你係鍾意睇戲嘅話，導演係奇連伊士活。」&#13;<br> 「邊個係奇連伊士活？」&#13;<br> 「吓？」幾廿歲人唔知邊個係奇連伊士活？咁講多都係無謂，算數罷嘞。&#13;<br> 《懸河殺機》是一齣完完全全講人的電影，三個兒時好友經歷了一件童年慘事，成長後因為不同的遭遇而成就了一件更慘更慘的悲劇。戲中的每一位主角都背負着很傷痛的過去，導致他們的每個眼神、每句話、每步路都很沉重，導演奇連伊士活不愧頂級演員出身，他給予每位演員足夠而恰當的空間去發揮，節奏慢但慢得有道理，觀眾的情緒及呼吸被劇情壓迫得緊緊，胸腹間形成了一股實質的悵悵感，Heavy得很。&#13;<br> 《懸河殺機》沒有一個令人開朗的結局，對一切亦沒有答案，看完後只覺得沒有出路，很像當日看完《Traffic》後，更加決定不敢生育下一代。甫散場立即跑到戶外空曠處，狠狠地抽一口煙，希望身體內的那股不安能隨煙散去，近日已少抽煙，那這根煙卻省不了。</p></body></html>