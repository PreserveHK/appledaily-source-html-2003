<html><header><meta charset="utf-8"><title>　　肺炎連累一司二局長 - 李八方</title></header><body><h1>　　肺炎連累一司二局長 - 李八方</h1><p>八方前幾日喺度取笑特首董建華，話非典型肺炎幫咗佢一大把，代價巨大，不過特首唔使憂，都係由佢手下幾個司局長孭鑊。<br> &#13;<br> <spanclass>楊永強 &#13;<br> 第一個當然係楊永強局長，佢唔敢將事實第一時間公開，又遲遲未將威院呢個大缺口補漏，冇耐社區不斷爆發SARS個案，呢筆帳港人都好難忘記。不過佢喺打SARS呢場仗中勞心勞力，又主動申報買咗架新車，算佢啦。<br> &#13;<br> <spanclass>葉澍堃 &#13;<br> 第二個慘情人物，就係專責解決失業嘅葉澍堃，加上佢老哥管嗰幾瓣，例如係旅遊業等都係重災區；原先力推一拖三輸入大陸勞工方案，家陣都唔知係香港怕內地輸入病毒，定係人哋驚來港受感染，你話點會成功？剛剛瑞士又唔畀港人去參加國際鐘表展，連唐英年局長嗰叠都燒埋。<br> &#13;<br> <spanclass>煲呔曾 &#13;<br> 煲呔曾重慘，被老董欽點做疫情應變小組阿頭，肯定唔係優差；之前佢份人口報告猛叫人生仔，𠵱家邊個敢有BB呀！總之呢單肺炎，搞到特區政府頭頭失晒預算，唔知點收科。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></spanclass></spanclass></p></body></html>