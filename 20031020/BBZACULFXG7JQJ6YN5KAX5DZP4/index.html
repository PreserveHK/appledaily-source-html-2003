<html><header><meta charset="utf-8"><title>　　飛天朱日日與豬共進早餐 - 李八方</title></header><body><h1>　　飛天朱日日與豬共進早餐 - 李八方</h1><p>綽號飛天朱嘅立法會議員朱幼麟，原來唔止鍾意飛天，重好鍾意養動物。佢噚日出席亞洲動物基金今年度嘅狗隻成就大獎，八方先知佢原來係今年嘅愛心大使。&#13;<br> 見到咁多可愛嘅大小狗隻，飛天朱即刻隊個面畀啲狗係咁咀，抹淨啲口水，又到第二隻。&#13;<br> 佢上台致辭話，見到啲狗上台攞獎咁開心，獎品重有狗餅，自己返屋企都要試吓啲狗餅係咪真係咁好食。佢屋企原來係動物園，養咗三隻貓、三隻狗，重有一隻成七十斤重嘅豬！佢話幾乎每朝都同隻豬一齊食早餐，可惜「佢成日顧住食，唔同我玩」。&#13;<br> （圖）飛天朱（左）見啲狗咁得意，同佢哋咀個不停。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>