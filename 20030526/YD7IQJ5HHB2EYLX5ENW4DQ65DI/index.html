<html><header><meta charset="utf-8"><title>數碼影音：<br>率先測試OLYMPUSC-74030倍變焦旺角影到油麻地</title></header><body><h1>數碼影音：<br>率先測試OLYMPUSC-74030倍變焦旺角影到油麻地</h1><p>自從OLYMPUS推出E-20及C-5050之後，似乎將發展重點放番喺民用級上。繼防水機μ-10及X-10後，最新搞作係一口氣推出C-750同C-740兩部機種。兩款型號機能大致一樣，以30倍變焦為首要賣點，雖然解像度較高嘅C-750要六月先有貨，不過C-740卻率先抵港，筆者就為大家做個新鮮熱辣嘅實地測試。&#13;<br>&#13;<br>記者、攝影：徐影龍&#13;<br>ImageGirl：Patsy&#13;<br>逢星期一至五刊出</p><p><spanclass><fontstyle>Profile：  &#13;<br> 感光元件：320萬像素CCD&#13;<br> 最高解像度：2,048×1,536&#13;<br> 變焦：30×（10×光學加3×數碼）&#13;<br> 快門：16至1,000/1秒（全手動）&#13;<br> 感光度：Auto至400&#13;<br> 體積：107.5×66×68.5mm&#13;<br> 重量：295g</fontstyle></spanclass></p><p>剛剛抵港嘅OLYMPUSCAMEDIAC-740，齋睇價錢明顯走民用級路線，不過廠方喺鏡頭上花咗唔少心思。今次OLYMPUS向Nikon借鏡，令C-740配備較具質素嘅NikonED鏡頭（金圈鏡），優點係低色散，令色彩準確及還原度高，市面上配備呢支鏡最平都要成七千蚊嘅Coolpix5700。除質素外，特強變焦效果亦係C-740首要賣點，10倍光學再加3倍數碼變焦，令到變焦範圍達到30倍，大大縮小拍攝距離嘅限制，旅行影風景或演唱會影偶像就至啱。單以鏡頭嚟計，不足三千蚊機價的確幾抵玩，30倍變焦尤其適合喜愛玩景深嘅沙龍發燒友。</p><p><br> &#13;<br> <spanclass><fontstyle>民用與進階之間嘅機能  &#13;<br> C-740配備320萬像素CCD，解像度最高可達2,048×1,536，只算中規中矩，若嫌未夠，可考慮六月中派貨嘅C-750，機能及鏡頭大致相同，不過CCD解像度則提升到400萬像素。至於2.8最大光圈及1至1,000/1秒快門速度，及Auto至400ISO，同級機嚟講亦略嫌普通，幸好C-740支援全手動拍攝模式，大玩光圈同快門效果一流，而且全手動模式下，快門速度可達16秒特長曝光時間，影夜景幾暗都唔怕。C-740另一抵讚地方，就係微距攝影，最近可達3cm便可對焦，比同級機嘅10至20cm優勝得多，近距離影隻蟻都冇難度，令到呢部機入門新手或進階玩家都咁啱用。</fontstyle></spanclass></p><p>筆者以全自動模式拍攝陽光下之ImageGirl，可見到人物膚色及背景綠葉相當分明，相片表現細緻出色，色彩還原度亦好自然，並唔會出現偏綠或偏紅現象。</p><p><spanclass><fontstyle>增強拍攝動畫播放  &#13;<br> 由於早前OLYMPUS跟富士共同開發全球最細嘅xD記憶卡，新機理所當然地採用xD卡，不過已不像C-5050般同時兼容CF及MicroDrive，獨沽一味支援xD卡，而跟機只有一張16MB。動畫拍攝功能方面亦有增強，引用C-730嘅技術，令到連續動畫拍攝達到56分鐘（以256MBxD卡計），一向最令人不耐煩嘅動畫重播，亦大幅縮短讀取時間。&#13;<br> 實際試用過後，發覺操控比同廠嘅C-5050簡單得多，以直覺式操作都冇問題，唔使周圍搵光圈調校或定義白平衡。手感只算一般，始終民用級機要以輕巧為主，不過以其10倍光學變焦鏡嚟睇，體積好難再縮細。總括嚟講，三千蚊有找買部10倍光學加全手動機，已算不錯嘅選擇。</fontstyle></spanclass></p><p><br> &#13;<br> 抵讚：以賣價計，淨係支鏡已經值回票價。&#13;<br> 要彈：機能較普通，體積亦不夠小巧。&#13;<br> &#13;<br> <spanclass><fontstyle>變焦測試：  &#13;<br> 筆者企喺旺角彌敦道滙豐銀行，直望油麻地，分別以最Wide及最Tele各影一張相，從相中可見，最遠可拍到油麻地嘅海皇粥舖，拍攝距離足足有成個地鐵站咁遠，都咪話唔厲害。</fontstyle></spanclass></p><p><br> &#13;<br> <spanclass><fontstyle>DCWorld  &#13;<br> 電話：27810513?28347929&#13;<br> 地址：旺角星際城市2樓222號舖&#13;<br> 網址： http://www.dcworld.com.hk </fontstyle></spanclass></p></body></html>