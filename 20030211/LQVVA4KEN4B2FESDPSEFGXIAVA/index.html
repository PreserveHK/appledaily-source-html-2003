<html><header><meta charset="utf-8"><title>　　阿松估餸菜錢贏晒 - 李八方</title></header><body><h1>　　阿松估餸菜錢贏晒 - 李八方</h1><p>特首董建華及三司九局長同幾十位行政、立法會議員噚日喺立法會宴會廳食開年飯，唔知係咪巧合，席上嘅遊戲、笑話及飯後禮物，都暗示港人要預備勒緊褲頭過日子。&#13;<br> 賓客玩「精打細算『開年何價』競猜遊戲」時，要估五款開年餸菜：雞、魚、燒肉、齋、菜共值幾多錢。由於財政司司長梁錦松舊年估計嘅公務員減薪幅度，同實際差太遠，幾十個記者中只有兩個投票估阿松會贏。點知阿松估183元，同答案182元只差一蚊，勇奪冠軍威番次。&#13;<br> 不過呢個只係遊戲，一眾高官議員當然唔會食只值百多元嘅菜色啦！睇睇餐牌，佢哋食嘅係鴻星酒家提供嘅乳豬拼熏鱔、鮑魚羹、星斑球等佳餚。<br> &#13;<br> <spanclass>李華明食餅充飢 &#13;<br> 賓客食到飽飽，最後收到一包消滯茶。范太講笑話，有人認為有「消赤茶」更加好。而坐阿松隔籬嘅李華明患上腸胃炎，只能食餅，同阿松講笑話係預定應付日後嘅「緊日子」。阿松竟然話「有冇咁好嘅餅乾你食？」&#13;<br> 八方留意到「孖葉」缺席。葉澍堃身在海外，葉劉淑儀因事忙冇到，係唔係忙緊將二十三條趕及今提交行會？<br> &#13;<br> <spanclass>立法會午宴菜譜 &#13;<br> ～乳豬件拼法國熏烟鱔（鴻運當頭展繽紛）&#13;<br> ～鮑魚三絲羹（錦繡前程共歡欣）&#13;<br> ～紅糟汁小黃瓜炒帶子（金玉輝煌耀香江）&#13;<br> ～津白卷拼星斑球（麒麟獻瑞福滿堂）&#13;<br> ～江南百花雞（百業興旺創佳境）&#13;<br> ～上湯鳳尾雲吞（鳳鳴展翅享豐盈）&#13;<br> ～南瓜八寶飯（香米滿盤賀豐收）&#13;<br> ～合時生果拼盆（美果共嚐樂無憂）&#13;<br> （圖）「預算案佢（阿松）估數字都會咁準！」	陳亮華攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></spanclass></p></body></html>