<html><header><meta charset="utf-8"><title>　　許仕仁讓位去旅行 - 李八方</title></header><body><h1>　　許仕仁讓位去旅行 - 李八方</h1><p>積金局行政總監許仕仁嘅去留噚日終於有定案，出自許老爺自己個口，當然冇得錯。話說喺民政局嘅春節酒會上，許老爺忽然現身，有備而來答記者話下周一會有宣布，又話已經計劃好四月退休後會先去柏林，然後去巴黎，遲啲去日本，當然唔少得睇歌劇，言下之意，今次走梗。&#13;<br> 八方於是追查點解佢老哥咁風騷，原來阿松剛拍咗板，准老許個副手陳唐芷青署理許老爺個位一年，直至搵到新人選為止，咁如果金管局副總裁陳德霖位夫人做得好，唔排除佢最後會坐正。&#13;<br> 總之許老爺捱義氣做到三月底，之後就話之你。老許嘅太座幾個月前已經離開政府退咗休，兩個準備優哉游哉。&#13;<br> 聽講佢兩公婆已搬離咗政府宿舍，老許一直心儀位於跑馬地有馬場景嘅禮頓山，𠵱家做埋馬會董事，住喺馬場對面最啱。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>