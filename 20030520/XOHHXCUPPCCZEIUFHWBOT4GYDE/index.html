<html><header><meta charset="utf-8"><title>股壇瀏覽器：大戶接貨黛麗斯炒上</title></header><body><h1>股壇瀏覽器：大戶接貨黛麗斯炒上</h1><p>港股交投持續萎縮，似乎等待新突破，之前恒指升至9200水平遇上龐大阻力，唔通大戶又想掉轉槍頭玩向下尋底？恒指收報9087，跌5點，成交不足59億元。e莉莎話，來自外資大行消息話，美股周一可能持續下滑，所以明知世衞就快撤銷香港旅遊警告，都唔敢將港股推高。&#13;<br> 黛麗斯（333）上周五遭兩大基金減持6.04%，但股價偏好。據黑客話，手貨已獲大戶接下，計劃炒高後逐步沽出。隻股噚日大升12.5%，收報1.17元。ADIF及AIAB原各持有黛麗斯3232.49萬股，即3.02%股權，兩基金一直有意沽貨，最近黛麗斯中期業績異常理想，增長1.73倍，所以趁好消息出貨。大戶肯接手，當然認為有得諗。<br> &#13;<br> <spanclass>太協停牌　傳私有化 &#13;<br> 之前有消息話基金開始唔玩私有化尋寶遊戲，但噚日太平協和（438）突然宣布停牌，市場又傳出話搞私有化。此股帳面值有成1.50元，換言之公司現價0.43元較帳面值大幅折讓71%。若太協以帳面值折讓48%提出私有化，收購價應達每股0.78元。&#13;<br> 不過，大股東汪世忠有一個老香港大計，投資金額高達30億元，佢會否在呢個時候斥資搞私有化，實在令人懷疑。&#13;<br> 卓施金網（8063）本來業務是網上黃金交易平台，現時變身成為金礦股，刺激股價勁升77%，收報0.023元，好似間公司真係掘到金一樣。公司話以4500萬元入股新疆天目礦業資源12.25%，天目持有一個儲備1.2萬千克金山，但金礦質素中等，每公噸礦石才有1克黃金，不過就冇講要用幾多開採費至可以掘到1両金。&#13;<br> 阿虎</spanclass></p></body></html>