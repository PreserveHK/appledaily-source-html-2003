<html><header><meta charset="utf-8"><title>「中坑」學踢波喜覓運動樂趣<br>張堅庭悟養生之道</title></header><body><h1>「中坑」學踢波喜覓運動樂趣<br>張堅庭悟養生之道</h1><p>男性在三十歲以後，賀爾蒙水平每十年約下降百分之十，據研究指出，定期做運動，有助保持肌肉及骨骼質量。現年四十七歲的本地著名導演張堅庭在十多年前，意識到定期做運動及飲食對中年男士的重要性，毅然學踢波及打網球，並着重個人飲食；而他身體力行，全情投入運動，也積極鼓勵子女多做運動，他說：「我四十幾歲人，和後生仔踢波都重頂得住。」&#13;<br>文：曾雁平　圖：王子俊</p><p>有「表哥」之稱的張堅庭說，自小已相當好動，孩童時代喜歡打籃球、乒乓球及雪屐，而到了三十歲後意識做運動對身體健康尤為重要，所以決心多做運動，開始學踢波、打網球及高爾夫球，他說：「三十歲後，開始認真地喜歡同投入做運動，並會選擇做些帶氧的運動。雖然自細已經好鍾意睇足球，亦好鍾意跑步，只是一個人跑步好悶；而踢波就既可以跑，又有一大班人一齊玩，每次踢波都會好開心。」<br> &#13;<br> <spanclass>28歲學踢波覺得好過癮 &#13;<br> 他說：「我記得二十八歲才開始踢波，但當時真係一啲都唔識踢，而電影公司有個剪接好鍾意踢波，就加入佢嗰隊波玩吓，之後識到朱志光（前星島球員，現為福建教練），就跟佢學踢波，由淺入深，從足球嘅最基本技術開始學起。」&#13;<br> 現踢右中場的張堅庭稱足球可助幫他keepfit之餘，更為他帶來無限樂趣，有時會一星期踢三晚業餘波的他說：「呢個年紀才學踢波進步自然比較慢，但慢都有好處，會成日覺得有進步，這樣令到自己有心機踢落去，同有進步空間，有些之前做不到的動作，經操練後做到，就會好過癮，而對我來說踢波的樂趣就在這裏。而每次踢完波因為身體釋放了些類似嗎啡的物質，所以會興奮同開心些，之後再同班隊友分享比賽的喜與樂，踢波成了一種好好的社交活動。」<br> &#13;<br> <spanclass>鼓勵小朋友多運動 &#13;<br> 已是三名孩子父親的「阿庭」規律及定期參與體育運動，身體強健了，從外表看完全不像四十七歲的中年男人；而他認為玩運動所費有限，又可改善身體情況，所以積極鼓勵孩子們多做運動。&#13;<br> 他說：「我個仔，細細個已經同我去球場踢波，去年世界盃後，開始好投入足球，重報名參加南華會嘅足球訓練班，跟偉哥（黃文偉）學踢波；而他踢波外，亦有學游水。做運動最好是有目的，過程裏面又訓練到小朋友同人嘅合作，個人紀律，面對比賽之中的勝與敗，多參與運動對小朋友嘅成長同性格都有相當大嘅幫助，長大後人際關係亦會好些。」</spanclass></spanclass></p></body></html>