<html><header><meta charset="utf-8"><title>夾Band打機夜夜笙歌正氣咖呻店殺入紅燈區</title></header><body><h1>夾Band打機夜夜笙歌正氣咖呻店殺入紅燈區</h1><p>紅的燈、綠的酒，入夜後靠近砵蘭街一段的登打士街，如常充斥着煙、酒和情慾的氣味，近日尋歡勝地稍稍掀起一股新革命，大堆「乜乜夜總會」、「物物卡拉OK」的霓虹招牌下，十間咖啡店來勢洶洶，逐漸形成一條咖啡街。從外觀上看，似是縱橫交錯的黃色架步，唔到深夜唔旺場，但骨子裏卻又相當正經，決定深入驗證一下。&#13;<br>&#13;<br>記者：尹珊珊　攝影：伍慶泉　&#13;<br>Model：Erica、Vivien、Lewis、Cathy、Jason、Larry、VivianLi(SunSpot)</p><p><b> 驗證1</b> &#13;<br> <spanclass><fontstyle>Band房咖啡店&#13;<br> 社工客仔夠正氣  &#13;<br> 進駐時期：一年多&#13;<br> 爆場時段：夜晚10點過後&#13;<br> 鄰近的砵蘭街「北姑」穿着惹火四處拉客，不過一街之隔的RoccoCafe卻是另一個世界。甫進門，老闆Jerry即叫：「入屋先除鞋。」乜咁多規矩㗎，脫下焗了一整天的臭鞋，腳板踏在軟綿綿的厚地氈上，又的確好舒服。找張梳化坐下，一索，無煙味！原來又是老闆禁令，Jerry解釋：「我哋想做個好relax的環境，惟有犧牲一班煙民客。」更只有一種越南咖啡供應，說它是性格咖啡店一點也不錯，就連客人都好反傳統，甚少wet仔wet妹，社工、設計師客仔佔上五成生意，不用怕品流複雜。</fontstyle></spanclass></p><p><spanclass><fontstyle>服務夠貼身  &#13;<br> Jerry年多前同三個Partners在隔壁的單位開了一間Band房，其後將FunctionRoom改裝做Cafe，店子有舞台夾Band，現時正洽談一些LiveBand作不定時表演，相信好快便會成事。店內除了有大量音樂雜誌借閱，還有各式新款棋類遊戲，女孩子更可睇吓寄賣的首飾手袋啱唔啱心意，再貼身一點，可預約專業水晶甲師為你提供服務約$500。</fontstyle></spanclass></p><p>店名：RoccoStudio&amp;Cafe&#13;<br> 地址：旺角彌敦道581-581A一樓A室&#13;<br> 電話：29866698&#13;<br> 營業時間：（Studio）下午12時至晚上12時；（Cafe）晚上6時至凌晨2時。&#13;<br> 收費：每人最低消費$40，包一杯飲品及包裝小食，其後每杯熱飲$15、凍飲$20。&#13;<br> &#13;<br> <b> 驗證2</b> &#13;<br> <spanclass><fontstyle>Sell交情熟客聯誼會操啤打機  &#13;<br> 進駐時期：地舖開業年半，一年後再增設上樓店招待熟客&#13;<br> 爆場時間：夜晚10-11點打後&#13;<br> 老闆娘Winnie原先在原址開設化妝品網站辦公室，後來見一班熱情熟客幾乎晚晚瞓身支持（其實係無聊無嘢做），唔到閂門都唔肯走，為免迫爆已經夠細的舖頭，於是闢出辦公室一半的地方做私竇，好讓這班大帝有地方落腳（兼且唔使阻住做生意）。上樓舖的空間比地舖更闊落，而且上得樓的都是熟客，氣氛自然不同，大家會先在地舖買杯咖啡，再到樓上相聚，真的很有家的感覺，鍾意打機的自動埋位，儲齊腳又可以玩番鋪家陣新興的「99」啤牌枚。順帶一提，Winnie講明樓上舖只招待熟朋友，想加入這個聯誼會，唔該先到地舖幫襯順便儲足人情分先。</fontstyle></spanclass></p><p>店名：加勒比海咖啡專門店&#13;<br> 地址：旺角彌敦道577號高氏大樓9樓&#13;<br> 電話：23326433&#13;<br> 營業時間：不定，通常由晚上6、7時至凌晨2時&#13;<br> &#13;<br> <b> 驗證3</b> &#13;<br> <spanclass><fontstyle>最巴閉咖啡私竇玩尊貴會員制  &#13;<br> 進駐時期：地舖五年前開業，一年前在對面開埋樓上舖&#13;<br> 爆場時間：夜晚9點後&#13;<br> CafeParis可算是咖啡街的開山鼻祖，首間店子在99年開業，到今日仍座無虛席，上年8月更在對街上樓舖開設分店，接着半年後再擴充埋樓上一層，但聲明只招待熟客，老闆Banny話：「畀班熟客話得多地舖難搵位，便諗到順應民意多開一間，𠵱家兩層樓上舖佔地超過三千呎，並實行會員制度，入會唔使收費，但需要在地舖惠顧滿$200，之後填張Form取增值卡，好似用八達通咁，飲到無錢再增值，到目前為止會員人數超過六千人。」CafeParis威水史多籮籮，在五年間刷出多項紀錄，包括最快在同街開設分店、佔地最大，兼且是開得最夜的的店舖，認真巴閉。</fontstyle></spanclass></p><p>店名：ParisZone8&#13;<br> 地址：旺角登打士街36號1至2樓&#13;<br> 電話：23688618&#13;<br> 營業時間：下午3時至凌晨3時&#13;<br> &#13;<br> <b> 驗證4</b> &#13;<br> <spanclass><fontstyle>最幽靜談天偷情都咁啱  &#13;<br> 進駐時期：三個月&#13;<br> 爆場時間：夜晚10點過後&#13;<br> 論年資，CityCafe在咖啡街屬資歷較淺的後輩，開業至今未夠三個月，老闆之一的陳生話：「揀在登打士街開店，也是貪這裏的咖啡店成行成市，名氣響，自不然有人識路，唔怕無生意。」小小的店堂一室深啡調子，布置簡約，在輕柔音樂伴奏下，極幽靜，雖然沒有甚麼好玩玩意，但若然旨在談談情，同朋友傾下心事，CityCafe是咖啡街內最適合談情的咖啡店。</fontstyle></spanclass></p><p>店名：CityCafe&#13;<br> 地址：旺角登打士街35C地下B舖&#13;<br> 電話：27713781&#13;<br> 營業時間：上午11時至凌晨2時</p><p><b> 旺角Cafe新勢力</b> &#13;<br> 1.RoccoStudio&amp;Cafe&#13;<br> 2.加勒比海&#13;<br> 3.CityCafe&#13;<br> 4.ParisCafe&#13;<br> 5.TogetherCafe&#13;<br> 6.LeonCafe&#13;<br> 7.ParisCafe&#13;<br> 8.HomePlaceCafe、加勒比海及HappyCafe（即將開幕）</p></body></html>