<html><header><meta charset="utf-8"><title>　　鄺神童率下崗高官抗炎 - 李八方</title></header><body><h1>　　鄺神童率下崗高官抗炎 - 李八方</h1><p>經過仙股一役，港交所前行政總裁鄺其志（KC）沉寂咗一排，噚日鄺神童忽然高調出席港台同無綫嘅抗炎活動，面上掛上久違嘅燦爛笑容，顯然心情非常之靚。&#13;<br> 主持人介紹，鄺神童原來係呢個「同心行動」基金嘅發起人之一，今次聯同兩個電子傳媒以及林子祥、譚詠麟、張學友、劉德華等一班歌星同多個藝術團體，六月二十日喺紅館舉辦「凝聚每分光感謝大會」。<br> &#13;<br> <spanclass>三月已成立基金 &#13;<br> 四月十六日先正式離任港交所嘅KC致辭時話，原來早於三月時疫症爆發時，佢已經同一班朋友成立咗呢個「同心行動」基金，希望能給予醫務人員、患病者及其家人一啲支援。基金重捐贈過醫療用品畀聯合、大埔那打素同瑪嘉烈醫院。&#13;<br> 鄺生呢班「朋友」係邊幾個呢？原來個個來頭都不小，其中有兩位同佢一樣都係「無官一身輕」，包括前環境食物局局長任關佩英，同即將卸任嘅電盈副主席張永霖，基金名譽司庫係稅局局長劉麥懿明，名譽秘書則係黃宏發太太潘明珠。&#13;<br> 記者問到鄺生最近有乜大計，鄺神童心情依然好好，猛咁笑住話「唔講嘞」。𠵱家疫情稍退，佢話遲啲可能出國遊吓埠，地點重未定。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>