<html><header><meta charset="utf-8"><title>　　飛哥睇到新黨徽眼冤 - 李八方</title></header><body><h1>　　飛哥睇到新黨徽眼冤 - 李八方</h1><p>自由黨唔知聽咗邊個「高人」指點，連黨徽顏色都賣埋，班土共睇到，真係唔知好嬲定好笑，八方嘅同事就發覺，自由黨染紅咗腳嘅新logo愈睇愈似《蘋果》嘅嘜頭，唔通田少想爭取多啲中產支持？&#13;<br> 八方就認為如果要向祖國交心，就不如爽快少少，一次過用晒紅色，使乜分階段赤化咁麻煩。&#13;<br> 創黨主席李鵬飛梗係更加冇眼睇啦，佢話舊黨徽係名設計家靳逮強作品，寓意集合各階層人士，𠵱家改成咁，佢都冇乜好講，反正飛哥都退咗黨，仔大女大，田少同周梁佢哋癲，飛哥都唔理得咁多咯。&#13;<br> 所謂人各有志，飛哥猛話自己好錫周梁兩個女，所以唔想反駁呢位行會新貴嘅言論，搞到啲後生誤會，「佢哋要同我劃清界線，做畀北京同老董睇，重有乜好講。」&#13;<br> 飛哥希望自由黨唔好搞錯，中方唔係同佢哋老友，只不過睇票份上暫時受你玩，打住兩圈先，如果明年選唔到，食唔出，重會睬你咩，到時同佢計埋七七事變嘅歷史問題，反枱都似。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>