<html><header><meta charset="utf-8"><title>任總狼來了 - 左丁山</title></header><body><h1>任總狼來了 - 左丁山</h1><p>昨日講饒餘慶教授篇鴻文，佢主張聯繫滙率制理應檢討（即係脫鈎），但佢位威水弟子並冇回應，反而喺佢最新專欄中高呼狼來了，話「懷疑」國際炒家累積咗二千億港元沽空盤，何來二千億呢？任總話香港每個月賺取十五億美元外滙，一年一百八十億美元，過去一年，金管局沽售八十億美元資產，換取港元以支付港府財赤。兩者合計二百六十億美元，約值二千億港元。左丁山比較愚笨，呢兩百二十六億美元如果全數沽出嘅話，邊個接手呀？國際炒家？抑或本港市民？睇吓銀行存款三萬三千幾億港元，外幣存款佔咗一萬五千億港元，就知道（一）香港人賺嘅外滙，未必轉番做港元；（二）香港人雖然唔係國際炒家，但亦識得沽港元買美元，以對沖港元脫鈎之後貶值嘅風險，任總話國際炒家沽空咗二千億港元，要攞多啲數據出嚟至得，唔好亂咁「懷疑」。</p><p>九七金融風暴嘅大鱷做法係沽期指，沽港元，聲東擊西，任總出手干預（狂加港元利息），於是股市大跌，炒家贏到笑，其後樓市當然亦跌到四腳朝天，股民喊到一句句。今鋪又點呢，熱錢大量流入買股票，買港元，推高港元滙率，任總點干預法呀？搞到港元負利率呀？咁樣就正中國際炒家下懷，贏期指贏到笑。跟風嘅股民亦開心到飛起，如果金管出手干預推冧個市，任總睇怕要學楊永強，甚至梁錦松噃。港元跌，任總驚，港元升，任總又驚，最好就日日就鈎住七個八唔升唔跌，任總唔使驚。如果係咁，百萬美元年薪就太過易賺咯。</p></body></html>