<html><header><meta charset="utf-8"><title>「自由行」潮人買原宿水貨</title></header><body><h1>「自由行」潮人買原宿水貨</h1><p>自從袁仁祥背叛「月餅場」，將一手創立嘅水貨店搬去銅鑼灣後，生意總算有番起色。聽佢講，佢夠膽搵個銅鑼灣地舖做水貨生意，全因睇好「自由行」巿場。袁仁祥話：「唔好以為國內同胞唔識嘢！佢哋有時重快過我哋，尤其係上海同北京嗰班，佢哋嘅StreetCulture已十分成熟。所以我𠵱家賣原宿水貨，都唔志在做香港班細路生意，相反要睇實國內班潮人。」第一次聽袁仁祥講StreetCulture，不禁有點汗顏。不過佢話自「國內行」實施後，確係多咗啲「潮裝」表叔嚟幫襯，佢哋多數選購袁仁祥自家名牌「2001齊天大聖漫遊」，以馬騮仔戴住個太空人頭盔嗰款Print最受歡迎，相信係攞返國內做手信，唔知國內班細路見到會有乜反應？袁仁祥話為新舖已用盡佢畢生積蓄，好彩證明冇投資錯誤。「𠵱家使一毫子都要計過，所以上個禮拜你話銅鑼灣雜誌減價戰單嘢，我都好有同感。𠵱家我都係轉去糖街地庫買書，Sogo後面間嘢實在食水好深，聽講佢哋都諗緊減價還擊。到時就益晒我喇。」&#13;<br>&#13;<br>文：大食Jack</p></body></html>