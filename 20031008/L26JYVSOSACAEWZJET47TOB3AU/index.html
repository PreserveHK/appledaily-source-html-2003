<html><header><meta charset="utf-8"><title>飲食人誌：<br>大廚懂中藥　藥膳可以好滋味</title></header><body><h1>飲食人誌：<br>大廚懂中藥　藥膳可以好滋味</h1><p>今時今日嘅香港人，比起以往更加注重飲食健康，尤其聽見「補肺」呢兩個字，就乜都唔理食咗先算。其實要做到有食療嘅效益，藥材同食物嘅配搭都需要一定學問。最近趁秋風剛起，有一間私房菜推出滋陰潤肺藥膳菜，大廚曾經喺廈門讀過兩年中藥課程，而老闆兼顧問更係藥材舖老細，咁嘅組合研究出嚟嘅藥膳菜，補都補得有信心啲啦。&#13;<br>&#13;<br>記者：馬慶武　　攝影：陳智良&#13;<br>逢星期一至日出版</p><p>大廚健哥十多年前由內地來港，由第一日學廚開始，只知道把菜式弄得美味，便能吸引食客。當年中學畢業後到廈門醫藥技術學校修讀過嘅兩年中藥課程，已經慢慢遺忘。直至數年前重遇小學同學兼鄉里鄭先生，才重拾對中藥嘅興趣。「鄭生嚟咗香港後一直做中藥買賣生意，佢又知我讀過中藥課程，所以我哋嘅話題都離唔開中藥。」有一次大家傾開，一個想開餐廳，一個想搞中藥店，就係咁，將兩個人嘅大計「合體」，開咗呢間以藥膳菜為主打嘅私房菜。</p><p><spanclass><fontstyle>出身飲食世家  &#13;<br> 健哥話：「我家族其實係飲食世家，阿爸嗰代之前一直都係做大廚，但我阿爺話做廚辛苦搵錢又唔多，所以唔畀我阿爸同我入行。」雖然無入行，但健哥都有跟爺爺學整番兩味，所以自細已經識得整好多不同菜式。最後嚟到香港當廚之後，同好多大廚嘅故事一樣，健哥都慢慢發現當廚嘅樂趣：「入咗行至發現做廚整嘢食好有樂趣，好有滿足感，而且都唔係無前途吖。」</fontstyle></spanclass></p><p><spanclass><fontstyle>藥膳菜唔同食藥  &#13;<br> 「食藥膳菜，唔係食藥，所以配搭要有食療功效之餘，味道都要好。」雖然健哥同鄭生都對中藥有一定認識，邊隻中藥配搭出嚟有咩健康效益亦都瞭如指掌，不過要配搭出好味嘅藥膳菜就有難度：「藥膳菜中主要分為三種材料，分別係用嚟煲藥嘅藥材、食得落肚嘅藥材、同埋有食療功效嘅食物。要做出美味嘅藥膳菜，就要將呢三種材料配合得好。」健哥更強調菜式中唔可以有太重藥材味，藥材份量又不能太少，所以每款新菜式誕生前都經過佢哋反覆試味，每道菜都係心血結晶。</fontstyle></spanclass></p><p><spanclass><fontstyle>東坡齋　明目清熱  &#13;<br> 健哥話呢味係蘇東坡晚年轉食素後嘅名菜，湯底係充滿鮮菊清香嘅菊花茶，配料有豆腐、粉絲、野菌、蘆笋、竹笙，味道非常清甜，有明目清熱效用。</fontstyle></spanclass></p><p><spanclass><fontstyle>天地元甲魚　養顏補腎  &#13;<br> 以極滋補嘅水魚仔配合天門冬、熟地黃、桂元等藥材煲4-6個鐘，湯味清甜，帶有少許藥香味，健哥話唔好怕核突，食埋水魚肉養陰養顏兼補腎。</fontstyle></spanclass></p><p><spanclass><fontstyle>細嘗　人生五味  &#13;<br> 勁感性嘅名字，呢味冷盤包括酸豆角、苦瓜、桂花紅棗、辣貢菜、鹹豆腐乾，有齊甜、酸、苦、辣、鹹五味。</fontstyle></spanclass></p><p><spanclass><fontstyle>白雪公主　潤肺生津  &#13;<br> 做法參考賽螃蟹，不過就用上雪梨、雪耳、帶子及杏仁做材料，全碟白雪雪夠晒靚。爽口清新，而且充滿杏仁香味，具潤肺生津功效。</fontstyle></spanclass></p><p><spanclass><fontstyle>松柏魚米　開胃止咳  &#13;<br> 用松子仁及柏子仁（即松樹及柏樹種子）配合魚柳粒及青豆、粟米炒香。松子仁及柏子仁具止咳、開胃、滋潤功效，口感似花生，配合青豆及粟米粒，非常脆口，最啱送飯食。</fontstyle></spanclass></p><p><spanclass><fontstyle>食客兩句  </fontstyle></spanclass></p><p><br> &#13;<br> <spanclass><fontstyle>天地元私房菜  &#13;<br> 地址：銅鑼灣利園山道70號鳳鳴大廈17字樓B室&#13;<br> 電話：35281333&#13;<br> 收費：$178/位（連冷盤甜品合共10道菜）（5位起，須一日前預訂）&#13;<br> 營業時間：12:30pm-10:30pm</fontstyle></spanclass></p></body></html>