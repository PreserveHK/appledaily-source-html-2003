<html><header><meta charset="utf-8"><title>萬事得Mazda3火速抵埗</title></header><body><h1>萬事得Mazda3火速抵埗</h1><p>備受注目嘅全新萬事得Mazda3，終於日前正式抵埗，代理方面更將四門及五門版一併引入，以滿足不同用家嘅需要。新車各方面都予人一新耳目之感，尤其係嗰個極富活力感嘅造型，以及一台好力慳油嘅1.5公升直4偈，更為賣點之一。&#13;<br>另外，如果你係萬事得車主的話，就有機會率先一睹新車嘅風采；有興趣嘅朋友，記住唔好錯過。&#13;<br>&#13;<br>記者：何永仁　攝影：陳盛臣</p><p><spanclass><fontstyle>引擎輸出充裕又慳油  &#13;<br> 然而，新抵港嘅Mazda3，全皆以一台1.5公升直4DOHC嘅MZR引擎作核心，動力輸出充裕之外，運轉又見寧靜兼有慳油嘅特性㖭！&#13;<br> 另一方面，由前輪麥花臣支柱，以及後輪多連桿組成嘅懸掛系統，匹配四輪15吋輪胎組合及剛度十足嘅底盤配搭，行車循迹性之高，重予人十足信心。</fontstyle></spanclass></p><p><br> &#13;<br> <spanclass><fontstyle>內外鋪排跑味十足  &#13;<br> 全新萬事得Mazda3，無論造型設計，又或者係車廂鋪排，都帶有一份叫人難以抗拒嘅誘人魅力；皆因廠方為其安排有一個極具活力感嘅造型，車身線條圓潤流暢之餘，一對炯炯有神嘅新款頭燈組合，響闊大鬼面罩襯托下，跑味十足之餘，重好有自家一份獨特個性㖭！&#13;<br> 至於車廂方面，無論係以家庭用家為主要針對目標嘅四門版，又或者係有如RV般實用嘅五門版，都擁有一個寬敞闊落嘅車廂空間，加上前後兩排以真皮鑲嵌而成嘅座椅，乘坐舒適度亦見不俗；帶有同廠Mazda6車系影子嘅中控台設計，不但設備齊全，用落重好方便㗎！</fontstyle></spanclass></p><p>■四門（右）及五門版（左）皆以一台1.5公升偈作核心，動力輸出充裕，兼有慳油嘅特性。</p><p><spanclass><fontstyle>萬事得Mazda3小檔案  &#13;<br> 引擎：1498cc直4DOHC&#13;<br> 馬力：114ps/6000rpm&#13;<br> 扭力：14.3kgm/4500rpm&#13;<br> 傳動：4前速半自動波&#13;<br> 尺碼：4490×1745×1465mm（四門版）&#13;<br> 　　　4420×1745×1465mm（五門版）&#13;<br> 軸距：2640mm&#13;<br> 車重：1190-1230kg（四門版）&#13;<br> 　　　1250kg（五門版）&#13;<br> 新車售價：約港幣12萬起&#13;<br> 查詢：萬事得香港（28931112）</fontstyle></spanclass></p></body></html>