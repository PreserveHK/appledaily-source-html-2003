<html><header><meta charset="utf-8"><title>名店香口膠 - 左丁山</title></header><body><h1>名店香口膠 - 左丁山</h1><p>靚女B喺中文中學畢業，中五畢業入浸會兩年制，再轉去美國大學讀完學士學位，跟住做咗一年電訊行業兼職，返到香港，只見佢英文講得非常好，搵工有優勢。最初佢諗住搵工好難，誰知碰啱一間外資電訊公司要聘請讀過電訊管理英文流利，有同類工作經驗嘅畢業生，居然請唔到人，靚女B見到份工好似為佢度身訂做，立即申請，口震震咁只說：「一萬蚊一個月啦。」點知公司驚佢唔做，自動加碼，所以俗語話船到橋頭自然直，都有幾分道理，靚女B憑自己努力，不斷學習，竟然一帆風順噃。</p><p>眨吓眼，靚女B已經做咗三年工，薪水叫做唔錯，閒時經常行吓PP（太古廣場）。拆禮物日，靚女B行入PP嘅E牌、G牌，售貨員掛住招呼啲講普通話豪客，冇乜點理講廣東話嘅本地女士，後來靚女B行入B記，想買條B牌頸巾，又係俾普通話聲音包圍，靚女B行行吓，對高跟鞋黐在地上，唉吔，踏中香口膠也，點解高檔名店嘅地板，會有香口膠㗎，香港女士今時今日唔會隨地吐香口膠啩？&#13;<br> 靚女B向店員投訴，店員道歉兩句，冇乜表示。靚女B於是鬆人，於是知道社會現實，你會勸諭吐香口膠人客，等佢不好意思而走人呢？還是視而不見，請多一個阿嬸專門剷地板香口膠呢？自由行遊客咁多錢，只要買多一件乾濕褸、一條頸巾，已經可以請多一個阿嬸，創造職位啦。靚女B明白事理，只係歎句唔好彩，行入D記之前，先望清楚地板！</p></body></html>