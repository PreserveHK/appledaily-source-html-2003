<html><header><meta charset="utf-8"><title>標殺東方 - 陳也</title></header><body><h1>標殺東方 - 陳也</h1><p>近期中西片種分別大玩預先張揚三部曲的拍攝法，《無間道》第二集剛上畫，娛樂版說第三集已埋尾。《標殺令》又係叫你睇下回分解，跟《魔戒》、《廿二世紀殺人網絡》一樣吊你癮。&#13;<br> 塔倫天奴片頭大大隻字向《大逃殺》日本導演深作欣二致敬，老深過世，無緣見識玩嘢玩得更盡，打鬥更卡通，劇情更無厘頭血腥的《標殺令》公映。我睇兩片時難忍，笑到爆嘴，那些飛甩如雞毛的頭顱和比音樂噴泉更誇張的血柱太搞笑，只有深作欣二與塔倫天奴頂得順拍埋套戲佢，繼續飛甩人頭削足斬手，中段還加插懶係武士道的哲理。復仇這回事嘛，要攤凍來食，像坐壽司吧般慢動作享用。不過道理只係過場，奧瑪花曼密食當三番，在新派日本料理館子以一敵眾斬崩刀。她復仇的那身黃衣很李小龍，李小龍也痛毆日本鬼子，用的是中國功夫。奧瑪花曼使出東洋武士刀跟中日血統的黑幫魔女血拼，金髮砌贏黑髮，西風壓倒東風。奧瑪鼻高眼深，操刀像劍擊，武士功架接近星戰傳統。湊巧在，《標》片首映的周四，正是神舟五號完成載人升空歷史任務的同一天，《文匯報》頭版寫「中國人飛起來了」，會行會走還識飛，厲害吧。但跟西方力拼較勁，從星戰到地面埋牙肉搏，都會輸到貼地，東方失敗。《標》片對沉迷潮流crossover的亞洲人不客氣，真傷感情啊。</p></body></html>