<html><header><meta charset="utf-8"><title>摩記E380聞歌快「閃」</title></header><body><h1>摩記E380聞歌快「閃」</h1><p>Motorola今年下半年非常勤力，新機一部接一部，上星期先有部Smartphone，專攻行政人員，今個星期又有部E380，就專攻型仔型女。講外形E380都已經有唔少收視率，大大個半透明式機蓋，七種顏色隨時都換得，兼且大玩全身閃燈，唔單止來電打機嗰時部機會又閃又震，最過癮就係會聽見聲就閃，喺Disco或者唱K，自己會跟節奏猛咁閃，甚至喺側邊拍手掌都會跟住閃，想唔做全場至搶眼都幾難。&#13;<br>E380內涵亦一樣有睇頭，新加入iTAP輸入法，入英文字時會自動出聯想字，加快輸入速度。而其他功能如GPRS、WAP及32和弦都有齊，E380售價預計2千蚊，九月尾就有得賣，想換新機都係時候。&#13;<br>&#13;<br>記者、攝影：劉耀祥</p><p><spanclass><fontstyle>MotorolaE380Profile  &#13;<br> 制式：GSM900?1800雙頻&#13;<br> 顯示器：4,096色?96×65&#13;<br> 功能：32和弦、Java、MMS、WAP、GPRS&#13;<br> 體積：91×45×26mm&#13;<br> 重量：93g&#13;<br> 備用時間：120-240小時&#13;<br> 通話時間：200-360分鐘&#13;<br> 查詢：25063888（Motorola）</fontstyle></spanclass></p></body></html>