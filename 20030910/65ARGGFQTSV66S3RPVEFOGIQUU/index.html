<html><header><meta charset="utf-8"><title>飲食人誌：<br>黃金海岸踢拖歎法菜</title></header><body><h1>飲食人誌：<br>黃金海岸踢拖歎法菜</h1><p><b>賞月好地方（三之三）</b>&#13;<br>LeBristol老闆在法國見識過家庭式餐廳，比本地拘謹侷促嘅法國餐廳輕鬆自在得多，故在黃金海岸開設有露天茶座嘅法國飯店，重話：「去完沙灘着短褲拖鞋嚟食法國菜，我哋都一樣招呼。」&#13;<br>&#13;<br>記者：馬慶武　攝影：周旭文&#13;<br>Model：Dennis、Joanna（SunSpot）&#13;<br>逢星期一至日出版</p><p>呢間法國菜最特別之處就係佢嘅環境同氣氛，從露天座位、侍應們嘅服飾、甚至餐廳附近嘅環境中，都可以感覺到輕鬆、Casual。&#13;<br> 經理Johnny話：「喺出面啲法國餐廳畀人太高級太拘謹嘅感覺。當然客人有需要時我哋都會即刻過去Serve佢，但係就唔想成日戙喺客人後面睇住佢，最緊要提供一個舒服自在嘅環境。」更強調最緊要食得開心：「對食物有任何要求都可以出聲，就算食物上咗枱，即使唔係我哋有問題都可以換，唔啱換到啱，最緊要出聲。」不過Johnny話開咗舖一個月都未試過有客人對食物唔滿意。</p><p><spanclass><fontstyle>著名法國餐廳孖寶  &#13;<br> Johnny同大廚Pin已經合作做法國餐做咗十幾年，之前重一齊效力過喺香港頗有名氣嘅法國餐廳LeFauchon。一個負責管理，一個負責做菜，可謂合作無間，嚟到呢度都繼續異口同聲好似賣樓盤廣告咁話：「環境真係好正，喺正海邊，出面又有個小花園咁，返工壓力都小啲、輕鬆啲、開心啲。而且無咁商業化，菜式嘅價錢Set得抵啲大眾化啲，唔係下下都諗住要賺多啲，舒服好多。」</fontstyle></spanclass></p><p><spanclass><fontstyle>中秋應節菜  &#13;<br> 為了應節，他們嘗試將法國菜中秋化，更重要的是認真背後有一份堅持：「嚟得呢間餐廳，都係想食法國菜啫，所以之前Johnny話要整賞月菜，好似月餅做甜品呢啲花巧嘢我就唔同意喇。」</fontstyle></spanclass></p><p><br> &#13;<br> <spanclass><fontstyle>LeBristol法國飯店  &#13;<br> 地址：屯門黃金海岸商場地下R5號舖&#13;<br> 電話：24309929　營業時間：12:00nn-12:00mn</fontstyle></spanclass></p></body></html>