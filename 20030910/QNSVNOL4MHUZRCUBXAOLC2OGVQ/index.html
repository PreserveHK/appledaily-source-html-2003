<html><header><meta charset="utf-8"><title>懶人又要潮到會紋身隨傳隨到</title></header><body><h1>懶人又要潮到會紋身隨傳隨到</h1><p>人，如你和我，因為懶，所以有到會服務。&#13;<br>想紋身？不一定要到紋身館，按鍵，講低地址，專業紋身師傅上齊架生等開工。&#13;<br>想玩占卜？不用到老廟，一個電話，占卜師隨傳隨到。&#13;<br>想拍寫真？撥個輪，沖乾淨涼抹乾淨水，攝影師隨時OnCall。&#13;<br>足不出戶，一樣可以想點玩就點玩。&#13;<br>&#13;<br>記者：陳漢榮　攝影：朱崇德</p><p><spanclass><fontstyle>無聊身痕即興紋身  &#13;<br> 下午三時，三個美少女賦閒在家，早有紋身經驗的Carmen忽然身痕：「不如我哋紋身咯！」一呼，未能百應，阿湯耍手：「我怕痛，既怕老爹詐型，又怕男朋友鬧！」阿婉擰頭：「我怕遠，山長水遠，懶得搭車，上到紋身館又唔知使唔使等，咪搞。」Carmen預了她們這樣說：「到會咪得囉，喺屋企紋身又唔使嘥時間，怕痛咪玩臨時紋身囉，7日甩色，唔使睇人面色。」致電相約紋身師傅，45分鐘後門鈴響，阿Lo氣喘喘由尖沙嘴趕到荃灣。</fontstyle></spanclass></p><p><spanclass><fontstyle>到會紋身全程睇  </fontstyle></spanclass></p><p><spanclass><fontstyle>唔靠老竇自己玩  &#13;<br> 阿Lo的父親「肥佬」是老牌紋身館的創辦人，自幼對各式各樣的紋身圖案感興趣，師承父親11年，1年前，「肥佬」認為阿Lo已滿師，允許他在舖頭幫手，但年少望出頭，不望靠父蔭，遂往美國深造：「鬼佬係最好嘅人肉實驗品，乜敏感位置都夠膽死紋。」回港，在尖沙嘴百利開舖，兼做到會服務，Carmen就是他的熟客。&#13;<br> &#13;<br> 到會小資料&#13;<br> 店名：DeltaTattoo（尖沙嘴漆咸道南百利商場1樓58號舖）&#13;<br> 姓名：阿Lo&#13;<br> 電話：94290865（2小時前預約）&#13;<br> 收費：面議，視乎圖案複雜程度而定，永久紋身$600至$800，到會加$200；臨時紋身$80，到會雙計。</fontstyle></spanclass></p><p><spanclass><fontstyle>少女心事隨時有人聽  &#13;<br> Erica與Calinda自認神婆，最愛塔羅牌占卜，枕邊細語互吐愛情事，心血來潮就想卜一卜，夜已深，仍硬着頭皮致電廟街十三：「夜晚十點幾咯喎，重嚟唔嚟幫我哋占卜？地點西貢。」「少女心事，唔幫唔得！」十三隨即收檔，乘車直入西貢，半小時到達。</fontstyle></spanclass></p><p><spanclass><fontstyle>到會占卜全程睇  </fontstyle></spanclass></p><p><b> 自號十三</b> &#13;<br> 十三，是他給自己的外號：「喺廟街擺檔第一日，循例要同自己卜一卜，一抽就係第13隻牌，隻牌代表死神，寓意先死後生，重新開始，證明我無入錯行。」確實沒入錯行，白晝有正職的他，添多個占卜師的身份，每晚7時在廟街擺檔，收入大增。&#13;<br> &#13;<br> 到會小資料&#13;<br> 姓名：十三&#13;<br> 檔位：廟街新公廁前&#13;<br> 電話：93390764（2小時前預約）&#13;<br> 收費：指定問題詳解$60，指定題目詳解$100，到會每人加$20（需同時湊夠4人），學生半價&#13;<br> &#13;<br> <spanclass><fontstyle>忽然想性感　屋企拍寫真  &#13;<br> 晚上七時，Miu望着鏡子，顧盼自憐：「乜得我原來咁索？」心諗至此，忽有拍寫真之衝動，忙致電攝影師Dick：「我想拍寫真，有冇時間？」「地點、想點影？速講！」「小鳳仙、Tube-Top加短褲，重有……我想影全裸但又唔露點……」「明白，畀半粒鐘時間我，即到。」不用30分鐘，身在銅鑼灣的Dick已抵達Miu在觀塘的寓所。</fontstyle></spanclass></p><p><spanclass><fontstyle>到會寫真全程睇  </fontstyle></spanclass></p><p><spanclass><fontstyle>有錢賺又有得玩  &#13;<br> 入行，全因8年前一次無聊跟朋友學玩攝影，誰知一試上癮，朋友的教導加上自己不斷的鑽研，3年前學有所成，自信可靠相機與菲林討生活，現專拍婚宴、CatwalkShow、人像寫真、剪綵，還在長沙灣開影樓，有自己的沖曬房。Dick是攝影發燒友，就算平時無Job，也會走上街頭狂拍SnapShot自娛，有Job到，即應約，原因簡單：「影相好好玩，有錢賺又有得玩，何樂而不為？」</fontstyle></spanclass></p><p>到會小資料&#13;<br> 姓名：Dick&#13;<br> 電話：93206704（4小時前預約）&#13;<br> 到會收費：&#13;<br> 135菲林2筒共72張：$1,500&#13;<br> 120菲林2筒共10張：$2,000</p></body></html>