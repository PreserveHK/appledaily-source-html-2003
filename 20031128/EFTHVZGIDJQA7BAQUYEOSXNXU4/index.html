<html><header><meta charset="utf-8"><title>地產多聲道：<br>海堤代理戰中原大比數勝出</title></header><body><h1>地產多聲道：<br>海堤代理戰中原大比數勝出</h1><p>代理界兩大集團喺各區都鬥個你死我活，互有輸贏。啱啱喺東涌嘅海堤灣畔，中原剛勝一仗。&#13;<br> 噚日發展商特別公布咗其中兩間行嘅銷售數字，中原一共促成六百四十九宗成交，而主要對手就有三百九十四宗。中原整咗個好有心思嘅宣傳板，係一隻紅色大拳頭打向一隻黃色細拳頭，寓意大勝對手，至於對手係邊個，大家估吓啦。&#13;<br> 既然成績好，就要做啲嘢回餽買家，中原周永輝話，由𠵱家至下個月經佢哋買東堤或海堤都可以參加抽獎，送價值九千八百元嘅投射影院組合，名額三個。&#13;<br> 另外，由中原獨家代理兩個禮拜嘅屯門愛琴海岸，都有優惠。中原黃澤文話，準備咗愛琴海旅遊套餐、影音器材、補品及美容服務等優惠，送畀下個月七號前入市嘅買家，海景單位送價值五萬八千元禮品，而山景單位禮品價值三萬八千元。<br> &#13;<br> <spanclass>高文安大壽自爆未來動向 &#13;<br> 操到一身肌肉嘅高文安，大家都知佢係香港頂尖嘅室內設計師，蘭西次次見到佢，佢都係咁龍精虎猛，連蘭西呢啲後生仔都自愧不如。&#13;<br> 啱啱收到佢張請柬，至驚覺原來佢已經六十歲，下個月四號就慶祝大壽，會請一眾「老友記」歡聚，重事先張揚話，到時會有佢嘅未來動向猛料爆，包各傳媒得到一個有意思嘅報道。&#13;<br> 佢老前輩過去一直都忠心於自己嘅事業，除為香港發展商做過無數示範單位外，近年佢向北奮進，又為某大陸樓盤拍廣告片，套片𠵱家周不時會喺夜晚播出。</spanclass></p><p><spanclass>泓景臺年半蒸發五十四萬 &#13;<br> 以前樓市好景，將層樓轉轉手可以袋一大筆，但近年樓市咁殘，雖然話近排好番啲，但𠵱家買樓，仍要有跌價心理準備。&#13;<br> 西九龍嘅長沙灣泓景臺，九月份先至入伙，噚日就有第一單銀主成交。呢個單位嘅樓價，喺十九個月內蒸發咗五十四萬。&#13;<br> 個銀主盤係一座五十樓B室，透過日進測量師行拍賣售出，單位面積九百三十五方呎，原本開價二百四十八萬元，有九個博執平貨嘅買家競投，最終以二百八十萬成交，比起物業現市值低咗百分之六。原有業主去年四月一手買入價係三百三十四萬，計劃自住，及後淪為銀主盤。地產界消息話，泓景臺第六座重有一間銀主盤放售。<br> &#13;<br> <spanclass>內地設計團讚港有創意 &#13;<br> 一行數十人嘅中國室內設計精英訪港團，獲香港貿易發展局邀請，日前出席喺灣仔君悅酒店舉行嘅亞太區室內設計大獎賽頒獎典禮，隨後，一班嘉賓參觀恒基地產旗下樓盤，希望進一步了解香港建築設計同室內裝修最新趨勢。&#13;<br> 佢哋參觀咗中半山富滙豪庭住客會所同示範單位，又去過大角嘴港灣豪庭購物商場。據訪港團團友講，今次特別要求參觀恒基樓盤嘅示範單位，原因係聽聞香港住宅樓盤嘅示範單位同室內設計創作，都敢於創新兼且十分多元化，而恒基係大發展商，兼有好多大型屋苑。&#13;<br> 經過今次交流，兩地室內設計，可能又有更大嘅突破！&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>