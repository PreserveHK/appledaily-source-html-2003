<html><header><meta charset="utf-8"><title>股壇瀏覽器：年尾炒櫥窗粉飾</title></header><body><h1>股壇瀏覽器：年尾炒櫥窗粉飾</h1><p>雖然噚日係港股期指結算，但好淡雙方早一兩日已進行平倉，結算日冇出現對撼局面是預料中事，港股短期甚至整個12月份，唔排除會出現呆滯局面，不過二三線股仍會各自各精采，因為唔少中小型基金都會進行櫥窗粉飾活動。&#13;<br> 大成生化（809）噚日高見4.25元，創歷史新高，可惜高盛趁機出貨，收報4.175元，升幅收窄至6.4%。在高盛沽盤壓境下，大成股價暫時難以再進。&#13;<br> 至於另一隻民企股超大（682），股價已由今年低位0.52元反彈近4倍，據講有基金想趁高出貨鎖定利潤，所以不寄予厚望，反而駿威（203）及華晨（1114）炒年結，可以留意。駿威噚日曾升上7.65元新高，收報7.50元，升2.74%。華晨受惠於國產寶馬將推出，股價再升5.3%至3.475元，單睇個勢，短期有機會突破3.60元歷史高位。&#13;<br> ｉ師傅話，停緊牌嘅蜂林（8156）據講會入股湖南阿波羅百貨20%，聽聞呢間百貨集團搞緊A股上市，明年盈利預測達到9000萬元人民幣。不過，最刺激係蜂林可能藉呢次收購，引入國內一間專炒A股的投資公司做股東，到時蜂林嘅鑊氣可能更盛，而且此股重有轉板概念可炒，所以不妨留意。<br> &#13;<br> <spanclass>粵啤貨源易歸邊 &#13;<br> 粵啤（124）獲國際五大啤酒商洽入股21%，每股作價1.85元，但消息只刺激粵啤上升4.4%。&#13;<br> 大股東廣東控股講明會繼續持股逾50%，若新投資者入股21%事成，即日後公眾持股量最多只有30%，此股日後貨源將極易歸邊。&#13;<br> 阿　虎</spanclass></p></body></html>