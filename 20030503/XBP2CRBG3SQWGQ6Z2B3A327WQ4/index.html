<html><header><meta charset="utf-8"><title>新車速報：<br>新版歐寶Zafira變得更實用</title></header><body><h1>新車速報：<br>新版歐寶Zafira變得更實用</h1><p>德國歐寶代理除運嚟全新Vectra車系，贏得唔錯口碑外，早陣子打入香港市場嘅Zafira七人MPV，剛啱又運嚟2003年Facelifted新版，賣相變得成熟富安全感，全新三排七座位重有新組合，給乘客坐得舒服之餘，重較前有愜意感呢！&#13;<br>記者、攝影：陳偉林</p><p><b> <spanclass><fontstyle>新設計座椅坐得寫意  </fontstyle></spanclass></b> &#13;<br> 車廂三排七座位屬全新組合，高級時款嘅絲絨用料，予人有貼身舒服感外，新剪裁重給人坐得靠貼合攏，而中排重係三個獨立配搭，遇有需要時可以將中排椅背收摺起成手枕，兼且重內置有杯座同雜物匣㖭！其次，最為用家稱許會係後排可完全收摺平放響地台上，令尾廂容量倍增呢！</p><p><b> <spanclass><fontstyle>引擎有力走彎循迹性高  </fontstyle></spanclass></b> &#13;<br> 個子唔算大嘅Zafira頂級版，裝有一台2.2公升直4DOHC偈，輸出平均有力之餘，一套4前速電子自動波箱，重備有Sport模式選擇，令起跑加速倍感勁度十足外，穩紮車架結構，匹配響同樣以可靠見稱嘅懸掛裝置上，轉向既穩定又見循迹性強，加埋四輪碟煞、ABS連EBD裝置，自然更見備受注目啦！</p><p><b> <spanclass><fontstyle>成熟穩重添魅力  </fontstyle></spanclass></b> &#13;<br> 雖然歐寶Zafira唔算係香港主流化嘅MPV車款，惟開賣至今一直口碑不俗，而2003年Facelifted新版型號，重改用上FamilyLook鑲有銀白框邊嘅鬼面罩，以及井然有序又清晰嘅尾燈組合，予人成熟得體重好踏實㖭！加上佢重有齊標準車頂行李架、高聚焦車燈連清潔器，還有霧燈同四輪原廠15吋合金胎軨組合，真係好有吸引力噃！</p><p><b> <spanclass><fontstyle>記者試後簡評  </fontstyle></spanclass></b> &#13;<br> 呢部2003年新版歐寶Zafira賣相變得成熟吸引，車廂三排座椅經過重新配搭，坐得貼服舒適，兼且中排還加置有大型中央手枕，自然倍感愜意得多啦！&#13;<br> &#13;<br> <b> 歐寶Zafira2.2CDX規格</b> &#13;<br> 引擎：2198cc直4DOHC&#13;<br> 馬力：147ps/5800rpm&#13;<br> 扭力：20.7kgm/4000rpm&#13;<br> 傳動：4前速自動波，前輪驅動&#13;<br> 懸掛：（前）麥花臣支柱（後）扭力連桿&#13;<br> 制動：（前）透氣碟（後）碟式（ABS）&#13;<br> 輪胎：195/65R15BridgestoneTuranzaER030&#13;<br> 尺碼：4317×1742×1634mm&#13;<br> 軸距：2694mm；車重：1475kg&#13;<br> 0-100公里：10.0秒&#13;<br> 極速：200km/h&#13;<br> 平均耗油：8.9L/100km&#13;<br> 新車售價：$198,000&#13;<br> 車輛提供：福方汽車（29888080）</p></body></html>