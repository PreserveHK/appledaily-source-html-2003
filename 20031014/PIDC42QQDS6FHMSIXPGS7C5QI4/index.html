<html><header><meta charset="utf-8"><title>《大隻佬》劉華手機熱辣登場</title></header><body><h1>《大隻佬》劉華手機熱辣登場</h1><p>喺《大隻佬》電影入面，劉華成日拎住部好似Motorola太極嘅手機，不過睇真啲又唔似，原來劉華所拎嘅就係Motorola最新款影相手機A760，重話咁快喺香港出現㖭。手揸A760雖然唔會變到超大隻，不過肯定型絕全場！因為淨係玩5分鐘拍片同Linux系統已經相當過癮，今日就率先為大家試玩呢部「大隻佬手機」！&#13;<br>&#13;<br>記者、攝影：劉耀祥　ImageGirl：Kate</p><p>新鮮熱辣到港嘅MotorolaA760，今年初先喺CeBit首次現身，轉眼間就出現喺電影《大隻佬》當中。而今次到港嘅A760乃中國版本，所以就只得簡體中文顯示，據聞香港行貨會於年尾與《無間道III》同期推出，想要行貨嘅用家不妨等多兩個月。A760外形與之前推出嘅太極相當似樣，同樣以PDA外形加揭蓋式設計，但係機身就唔似套戲變得大隻咗，相反更玩瘦身㖭，拍埋部太極一睇，明顯Slim成個碼，唔單止男士用家啱手形，就連女仔都一樣拎得咁舒服。</p><p><b> MotorolaA760Profile</b> &#13;<br> 制式：GSM900?1800雙頻&#13;<br> 顯示器：65,000色?320×240解像度&#13;<br> 處理器：200MHz&#13;<br> 鏡頭：10萬像素&#13;<br> 功能：藍芽、MMS、GPRS、WAP、40和弦&#13;<br> 備用時間：100-180小時&#13;<br> 通話時間：3-6小時&#13;<br> 體積：100×53×51mm&#13;<br> 重量：120g&#13;<br> 查詢：23987320（鉑匯科技）</p><p><spanclass><fontstyle>5分鐘拍片夠長氣  &#13;<br> 雖然外形差唔多，不過A760與太極最大分別乃內置拍攝鏡頭，影相拍片兩者兼得。其中拍片最高去到176×144解像度，更厲害係可連續拍攝長達5分鐘短片，直頭自製MV都得，最正係可邊拍邊Zoom。不過由於數碼變焦關係，Zoom到盡時格仔會好明顯，就算用65,000色彩芒，都大大影響可觀性。相片方面最高解像度為352×288，效果就比拍片好得多，人物膚色清晰自然，更有圖像編輯畀你慢慢改，整到啱心水先Set做Wallpaper都得。&#13;<br> 最後一提就係A760內置有32MB記憶體供影相及拍片用，另外有8MB記憶體供SMS、電話簿等用途，所以毋須擔心互相「搶地盤」，拍拍吓片會「MemoryFull」咁冇癮。</fontstyle></spanclass></p><p><spanclass><fontstyle>首部Linux系統手機  &#13;<br> 以往太極系列都係採用Motorola自行開發嘅作業系統，但係今次A760就用上Linux為作業系統，乃全球首部採用Linux作業系統嘅手機。所以A760理所當然地支援Java，並且對連線方面有更大的支援，內置有瀏覽器、電郵軟件等，亦都係首部在港發售內置藍芽的Motorola手機，對商務用家絕對方便。除上網連線之外，A760亦支援MMS及MP3，在機內亦已內置多首Midi，可直接播放。不過最令人奇怪就係內置只有32MB記憶體，又不支援記憶卡插槽，唔通Motorola諗住用家只會聽2-3首歌？</fontstyle></spanclass></p><p><B> 新機周圍Look</B> </p></body></html>