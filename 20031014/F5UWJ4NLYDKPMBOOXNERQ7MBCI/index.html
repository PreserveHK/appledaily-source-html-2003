<html><header><meta charset="utf-8"><title>內地地產股起浪<br>股路縱橫：中國海外抵買</title></header><body><h1>內地地產股起浪<br>股路縱橫：中國海外抵買</h1><p>港股升勢持續，恒指曾逼近12000大關，但低位亦跌達100點，整體而言，係在萬二大關前窄幅上落之局，成交僅141億元。不過，期指就明顯轉強，高水19點，大市暫時會在萬二水平爭持多兩三日，若能守穩，可再向高位推進。&#13;<br> 噚日推介隻華潤勵致（1193），全日就在3個價位內反覆，收0.83元，升1仙，只要衝破0.84元前高位阻力，升勢即可確認。上個禮拜介紹過兩隻股票，第一太平（142）同吉林化工（368），噚日升勢轉急，一太收1.61元，升0.1元，成交更大增至6340萬股，由1.53元殺上1.65元高價嗰轉，幾間大行食貨之急，如狼似虎，咁樣買法，後市點會唔好，百富勤報告就睇2.04元，繼續持有可也。&#13;<br> 吉化上番8月底嘅高位，有唔少獲利貨，但基金買盤又係全程採取主動，掃到上1.42元收市，升4仙，好似隻儀征（1033）03年預測PE成40倍，但只要基金收乾貨，一樣照升，短短幾日就升咗40%；吉化街外貨源重少，相信好快會見到急升嘅鏡頭。估計吉化03年度（12月年結）賺5.2億元人民幣，每股盈利折算14.1港仙，即使以12倍PE計，股價已可見1.7元。睇埋走勢，1.43元係阻力所在，若突破，照度上去，起碼可見1.79元。<br> &#13;<br> <spanclass>明年PE不足8倍 &#13;<br> 人民幣升值引起憧憬，資金追捧內地地產股，北辰（588）、華潤置地（1109）同新世界中國（917）都有6%至7.4%進帳，成交亦大增。中國海外（688）亦見有大行收集，收1.24元，只升2仙，主要係上周五急升後（6%）整固，其實，中海剛突破長達個多月的徘徊區（1.03元至1.18元），且有大成交支持，新上升浪已確認，以量度升幅計，目標指向1.48元。&#13;<br> 中海在內地擁有龐大土儲，可建樓面面積達4000萬方呎，買內地資產，中海係熱門之選。另外，佔有30%權益，位於赤柱的富豪海灣項目，銷路甚佳，已售8個單位，平均呎價8000至13000元，已套現3億元，另有10間更獲海外基金洽購中，此項目收益可入下年度帳，加上內地落成物業大增，明年PE可降至8倍以下，極為吸引。&#13;<br> 郭兆誠</spanclass></p></body></html>