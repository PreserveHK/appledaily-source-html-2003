<html><header><meta charset="utf-8"><title>地產多聲道：<br>富豪海灣買家匯豐送2800萬卡積分</title></header><body><h1>地產多聲道：<br>富豪海灣買家匯豐送2800萬卡積分</h1><p>買一手樓銀行送信用卡積分已經好平常，但係滙豐銀行破天荒送出高達2800萬分畀買家，係咪有啲難以置信呢？以呢個積分去換機票，足夠換到16張來回香港至倫敦嘅頭等機票，或者66張來回日本至香港經濟客位機票，市值大約60幾萬，都算前所未有。&#13;<br> 即日起，滙豐向買富豪海灣兼喺滙豐做按揭嘅頭10位買家，送等同貸款額嘅積分，以富豪海灣最平嗰間嘅屋為例，樓價大約4000萬，七成按揭貸款即係2800萬。聽滙豐講，就算每月簽帳10萬蚊，都要簽夠23年至簽到咁多分。&#13;<br> 之前買咗富豪海灣嘅8位買家又唔使後悔早咗入市，發展商富豪集團董事范統話，已經買咗屋嘅買家可以同滙豐傾吓，研究有乜優惠畀番佢哋。發展商咁積極畀優惠，無非都係想盡快去貨，套現減債，范統話集團旗下酒店連同富豪海灣項目負債60幾億，若富豪海灣賣晒嘅話，可以分到40幾億，還清三分二嘅欠債。&#13;<br> <br> <spanclass>美孚客逾千萬掃宇晴軒相連單位 &#13;<br> 荔枝角美孚新邨係本港老牌屋苑，有唔少低調富豪居住，中原地產西九龍高級經理林偉文就專登揀呢度開長沙灣宇晴軒專舖，重好快搵到大客幫襯㖭。&#13;<br> 聽講呢個大客係一個大家族，分散住喺呢區已經成20年，見𠵱家樓市氣氛轉旺，就一擲1198萬買咗宇晴軒3個相連千幾呎嘅單位，分別係兩個3座中高層C同D室，一個5座中高層G同H單位，平均每呎2957蚊。</spanclass></p><p><spanclass>美聯紅山分行月賺360萬佣請食天九翅 &#13;<br> 自由行掀起嘅買樓熱潮，原來豪宅最受惠，一眾豪宅代理梗係豬籠入水啦！&#13;<br> 美聯紅山半島分行上個月做到超過360萬佣，成為公司之冠，分行營業經理羅文駒日前就自掏腰包，攞咗3萬幾蚊，請同事去銅鑼灣富臨飯店大擦一餐，菜色包括天九翅、糖心鮑魚同埋燕窩等，認真豪氣，真係好似97年前嘅風光日子再現。&#13;<br> 羅文駒重話，若果今個月做到400萬成績，又再請同事食多餐。&#13;<br> <br> <spanclass>都會151露台單位景觀搭夠 &#13;<br> 華置土瓜灣都會151唔知係咪反應太熱烈，想快啲開盤，噚日突然叫齊成班記者睇現樓31樓1200幾呎嘅大單位，雖然無家具裝修，單位以洽購形式放售，華置凌緣庭話已經收到5個出價，最高去到4400蚊呎，但係前後露台設計，成個盤只此一個，都值得一睇。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>