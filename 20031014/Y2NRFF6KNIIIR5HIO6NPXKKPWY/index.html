<html><header><meta charset="utf-8"><title>701收料站：日東炒作藉口足</title></header><body><h1>701收料站：日東炒作藉口足</h1><p>小初早排解釋過，點解金手指一路沽日東科技（365），但股價就一路升。&#13;<br> 點知疑團尚未完全解開，隻股就喺上周初股價炒到㷫烚姶之際，以先舊後新方式，每股0.61元，配售3800萬股，集資淨額2250萬元。&#13;<br> 不過，唔好以為配股之後，股價會大散，查實配股之後，日東升勢繼續，再創一年新高，噚日又升6.5%，收0.98元，成交金額857萬元。&#13;<br> 經紀陳之前已經講過，金手指揸住日東嗰手貨一日唔沽清，根本冇人夠膽接手炒作，既然金手指成手貨已經在低位盡出，有心人接咗一手平貨，想炒上實在易如反掌，加上公司揚言業績有望轉虧為盈，自然夠晒藉口炒作。&#13;<br> 據講日東會做多啲改善投資者關係工作，唔排除稍後會邀請證券界人士睇廠，反映公司態度夠積極。&#13;<br> 至於家陣日東重追唔追得過？經紀陳就好坦白咁講，隻股升咗咁多，𠵱家先至追貨未免遲咗多少啦。&#13;<br> 慕容小初</p></body></html>