<html><header><meta charset="utf-8"><title>一味窩輪：吼匯豐遠期輪9923</title></header><body><h1>一味窩輪：吼匯豐遠期輪9923</h1><p>個市高低波幅161點，好反覆，反覆得嚟係向上個隻，恒指距離萬二只相差39點，而即月期指更加只係相差20點。&#13;<br> 上破萬二，似乎冇乜難度，市值愈大嘅藍籌，愈有可能成為破萬二嘅動力股，滙豐（005）有可能係成員之一。若然抱呢個睇法，就要搵啲滙豐Call輪埋手。&#13;<br> 滙豐昨收109.50元，冇升跌，但有個現象，遠期滙豐Call輪硬淨，好幾隻有進帳，意味正股後市睇好。正股向上郁，自然會帶動啲Call輪。今日推介隻遠期一啲嘅滙豐Call輪，就係隻9923，輪價99仙，溢價2.2%，槓桿率11.1倍，明年4月先至夠鐘，有半年時間賭，數據夠晒靚。兩個月後聖誕鐘，炒滙豐，滙豐升到120元，9923值1.83元，揸隻輪肥過肥仔水。<br> &#13;<br> <spanclass>揸9086唔怕蝕溢價 &#13;<br> 收租股如希慎（014）同鷹君（041）有啲勢，但九倉（004）則散60仙，而會德豐（020）則有55仙進帳。收租股升，母公司會德豐又升，九倉睇怕有機會彈番上去。&#13;<br> 趁九倉回落，低位買啲九倉Call輪，會有着數。&#13;<br> 九倉Call輪冇幾多隻好揀，最活躍嘅係9086，昨收48仙，跌3仙，溢價7.3%，槓桿率4.4倍。壽命長，明年11月到期，有超過1年壽命，唔怕蝕溢價，過幾個月，溢價都唔會低過𠵱家太多。&#13;<br> 章盛</spanclass></p></body></html>