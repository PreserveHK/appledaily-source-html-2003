<html><header><meta charset="utf-8"><title>HP新iPAQ瘦身升級<br>內置Wi-Fi藍芽雙制式</title></header><body><h1>HP新iPAQ瘦身升級<br>內置Wi-Fi藍芽雙制式</h1><p>PocketPC究竟幾時先可以名副其實，真正變成放得落袋嘅PC呢？與真正PC相比，現時嘅PPC喺功能上仍有距離，不過講到無線通訊，PPC就一啲都唔輸蝕。HP4系新機iPAQh4150，就有齊Wi-Fi同藍芽通訊，周街上網不特止，機身更大瘦身，夠晒輕盈，去滑雪都可以帶住喺身邊！&#13;<br>記者：許福合&#13;<br>攝影：莫彥聰</p><p>大熱之作首選當然係h2210，雖然機仔細細，不過仍未能令小記打佢主意，事關缺少咗Wi-Fi功能，雖然現時興用藍芽配GPRS電話上網，不過速度只有約1Mbps，玩玩ICQ還可以，要傳送相片就有啲唔夠用，所以HP推出呢部「家用」級h4150，用咗流線型機身，有齊Wi-Fi與藍芽，可以放喺衫袋同褲袋，隨時上網，實在令人心思思升級。而Wi-Fi同藍芽均設獨立開關掣，慳番唔少電。</p><p><spanclass><fontstyle>最細兼最薄  &#13;<br> 唔少人包括小記者在內，都會認為PPC就一定係大部，機身笨重，呢部h4150即使與最輕盈嘅Palm機都可一較高下，計落更係有齊Wi-Fi同藍芽嘅機種之中最細同最輕㖭。外形比h2210還要型仔，機身更薄，與1系機種有得揮，只重132g，可以舒舒服服拎住嚟睇書。機身咁細，LCD雖然只係240×320，感覺上就好似大咗，而顯示質素亦較佳，光度尤其十足。而底下幾粒掣亦換新裝，改成一粒粒，用嚟打機似乎就唔係咁好用。</fontstyle></spanclass></p><p><spanclass><fontstyle>規格標準實用  &#13;<br> 現時高檔PPC已成為Xscale處理器嘅天下，h4150亦唔例外，用咗粒PXA255400MHz，配埋WindowsMobile2003，速度反應各方面都確實唔錯。內置記憶體亦係標準規格，內置64MB，實際可用55MB，冇乜驚喜，不過與以往iPAQ一樣，保留咗「FileStore」同「Backup」，可替用家妥善保存重要資料，即使冇電Reset都唔使驚。覺得唔夠玩，重可以加張SDIO卡增加功能，HP同時推出可用於h4150嘅Photosmart流動相機，有130萬像素，配合軟件重可以拍埋連聲短片㖭。</fontstyle></spanclass></p><p><spanclass><fontstyle>玩Wi-Fi可換電  &#13;<br> 可能有h2210嘅用家，會加張CF或SD嘅Wi-Fi卡上網，不過無論係Wi-Fi定係藍芽，開啟之後，用電量會大幅提升，h2210嘅電池只有900mAH，所以經常有用家話h2210玩Wi-Fi好快冇電。h4150本身內置Wi-Fi，當然有計埋呢個情況，跟機電池容量達到1,000mAH，而且可以更換，擔心唔夠用嘅話，可以買多個「勁量」1,800mAH電池，7~8粒鐘應冇走雞。另外唔少用家都會擔心無線網絡所帶來保安問題，h4150就備有64?128bitWEP加密，各位可以放心用嚟儲存及處理重要資料，包保萬無一失。</fontstyle></spanclass></p><p><spanclass><fontstyle>Profile  &#13;<br> 處理器：XscalePXA255400MHz&#13;<br> 記憶體：32MBROM＋64MBRAM&#13;<br> 操作系統：WindowsMobile2003&#13;<br> 顯示：240×320（16bit）&#13;<br> 介面：SD?MMC卡&#13;<br> 電源：可換式鋰電池&#13;<br> 體積：113.6×70.6×13.5mm&#13;<br> 重量：132g&#13;<br> 抵讚：身材纖巧，又有齊無線網絡，勢必成為新換機對象。&#13;<br> 要彈：若果有埋CF槽就更理想。</fontstyle></spanclass></p><p><spanclass><fontstyle>h4350香港冇行貨  &#13;<br> 呢次去到HP個記者會比較失望，並唔係h4150有乜大缺點，相反，h4150拎上手，實物比睇網上圖片正得多，美中不足嘅係HP同期公布嘅h4350並未現身，h4350係首部內置鍵盤嘅PPC，同樣有齊Wi-Fi同藍芽，可惜暫時香港就未有打算返貨，有需要只得選擇外置鍵盤。&#13;<br> &#13;<br> HPHK	&#13;<br> 查詢電話：800938833</fontstyle></spanclass></p></body></html>