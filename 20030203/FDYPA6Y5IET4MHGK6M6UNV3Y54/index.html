<html><header><meta charset="utf-8"><title>打機樂園：<br>新年開P必玩正Game<br>三歲小機迷最愛《MarioParty4》</title></header><body><h1>打機樂園：<br>新年開P必玩正Game<br>三歲小機迷最愛《MarioParty4》</h1><p>連續幾日農曆年假，加上今日係赤口，唔去拜年，最啱就係喺屋企開Party，不過要推高熱鬧氣氛，除咗大食會同唱K外，圍埋一齊勁打Game都好啱Feel，一來可以多位朋友同時比賽，二來所費無幾又夠熱鬧，甚至連三歲小機迷都話新年要喺屋企大玩《MarioParty4》！&#13;<br>&#13;<br>記者、攝影：徐影龍&#13;<br>逢星期一至五刊出</p><p><spanclass><fontstyle>喜怒哀樂全情投入  &#13;<br> 只得三歲嘅小機迷晴晴，自小已得資深機迷父母嘅真傳，以打機為主要娛樂。未知係遺傳關係定日打夜打累積經驗所致，晴晴不但無師自通多款遊戲，而且重居然叻到教父母玩《陽光瑪利奧》㖭！晴晴最情有獨鍾嘅Game，首選一定係《MarioParty4》，除咗主角可愛畫面夠鮮豔外，一堆迷你遊戲佢都可應付得到，每當贏到其他對手時重會自顧自大笑。不過其中一款要鬥快過終點嘅迷你遊戲，中途又要過障礙又要跳踏板，佢就唔多識玩，試過因為輸畀對手而喊㖭，都算夠晒真情流露。</fontstyle></spanclass></p><p><br> &#13;<br> 遊戲類型：智力&#13;<br> 對應機種：GAMECUBE&#13;<br> 遊玩人數：1至4人&#13;<br> 價錢：$268&#13;<br> 開發商：任天堂</p><p><spanclass><fontstyle>三五知己圍埋鬥餐飽  &#13;<br> 一班人開Party，梗唔少得搵啲嘢玩搞吓氣氛，打機就最為首選。若嫌經典Game《炸彈人》OutDay兼老土，不妨試吓SCEI新出嘅《骰子熱爆》，玩法新鮮獨特外，重新增爆彈系統，要高分就要一味靠炸，炸到對手出局為止，相當抵死兼過癮。行貨重設有全中文介面，包你好快上手學識點玩，同三五知己拼個你死我活。&#13;<br> 要注意PS2只得兩個手掣插口，想幾個人一齊玩就要買個手掣分插，原裝分插大約$180個，原裝手掣就$160個。</fontstyle></spanclass></p><p><br> &#13;<br> 遊戲類型：智力&#13;<br> 對應機種：PS2&#13;<br> 遊玩人數：1至5人&#13;<br> 價錢：$285（行貨）&#13;<br> 開發商：SCEI</p><p><spanclass><fontstyle>《二人的電腦花火》  &#13;<br> 驚玩得刺激得滯？可以試吓同廠另一款較溫和嘅《二人的電腦花火》，日文花火即煙花之意，過年玩夠晒應節，以鬥快引爆同色煙花為致勝條件，雖然同樣存有競爭意味，不過睇住五光十色嘅煙花爆嚟爆去，又有日本靚靚夜景同配樂襯底，輸贏都一樣咁好心情啦，使乜年初二同人迫呀。</fontstyle></spanclass></p><p><br> &#13;<br> 遊戲類型：智力&#13;<br> 對應機種：PS2&#13;<br> 遊玩人數：1至2人&#13;<br> 價錢：$232（行貨）&#13;<br> 開發商：SCEI</p><p><spanclass><fontstyle>男友賺錢女友Shopping  &#13;<br> 想靜靜雞過二人世界，一樣可以憑Game寄意，筆者推介啱啱推出嘅人氣勁Game《DOA沙灘排球》。唔係講笑，呢隻Game並非單單招呼一眾男士，其實連女仔都可以玩，因為Game內以打排球賺錢買泳衣為目標，泳衣連飾物款式異常豐富，最啱就係男人打排球賺錢，跟住畀女朋友買泳衣飾物，實行一隻好Game齊齊玩。</fontstyle></spanclass></p><p><br> &#13;<br> 遊戲類型：運動＋模擬&#13;<br> 對應機種：XBOX&#13;<br> 遊玩人數：1至2人&#13;<br> 價錢：$299（行貨）&#13;<br> 開發商：TECMO</p><p><spanclass><fontstyle>Check!　Game舖新年照常營業  &#13;<br> 依照過往慣例，各大小Game舖喺農曆年假都會休息幾日，不過𠵱家經濟唔好，難得遇到新年呢啲有消費力嘅日子，好多Game舖都會選擇照常營業，據灣仔及深水埗都有分店嘅DreamStore透露，年假除年初一外照常開門做生意，旺角好景嘅德勁電子更完全唔休息，即係港九三大賣Game嘅商場都有舖頭開門，各機迷過年想打機就唔使擔心買唔到Game啦！</fontstyle></spanclass></p><p><spanclass><fontstyle>DreamStore  &#13;<br> 地址：灣仔東方188商場256號舖（25753285）&#13;<br> 深水埗黃金商場地面13A2舖（23619699）&#13;<br> &#13;<br> <spanclass><fontstyle>德勁電子  &#13;<br> 地址：旺角好景商業中心1樓34號舖（23745529）</fontstyle></spanclass></fontstyle></spanclass></p></body></html>