<html><header><meta charset="utf-8"><title>車仔新兵位位星級價<br>求驗客手記：俄狂帥刮起薪酬風暴</title></header><body><h1>車仔新兵位位星級價<br>求驗客手記：俄狂帥刮起薪酬風暴</h1><p>「車仔」老闆阿巴莫域治視錢財如糞土，日前一口氣購入華朗同埋祖高爾。睇住佢砌吓砌吓執咗個幾乎打機先會出現嘅陣容，波迷自然高呼過癮；至怕呢個狂人再咁搞落去，轉會費同埋薪酬俾佢炒高晒，球壇泡沫爆破就大件事囉。&#13;<br> 唔使講咩，華朗同埋祖高爾過檔後，周薪分別係十萬鎊（約一百二十五萬港元）同五萬鎊，淨係祖高爾份人工已經高過好多世界級戰將，你話其他各國猛將點會唔牙癢癢？有條件嘅球星第日同會方傾合約，真係少個崩都唔肯制。&#13;<br> 近年歐洲各球會死慳死抵，好辛苦至𠱁掂唔少球星減薪，𠵱家整個癲佬走出嚟破壞秩序，佢哋幾年嚟嘅苦心經營白費晒。<br> &#13;<br> <spanclass>簡路迪過熱刺即傷 &#13;<br> 都唔知熱刺近年行咩衰運，成日簽啲跛腳馬番嚟，佢哋簽簡路迪之前，特登為佢安排咗個好苛刻嘅體測，結果體測過關，皆大歡喜簽約去也。可惜人算不如天算，簡路迪噚日首次操練就傷鼠蹊，暫時唔知嚴唔嚴重，一個唔覺意要長唞，熱刺呢四百萬鎊就凍過水。</spanclass></p><p><spanclass>樸記搵蘇連唔認老 &#13;<br> 樸茨茅夫今夏不斷引入老將，俾人笑足成個夏天。會方都明白隊波活力唔夠，開始搵啲後生同當打啲嘅，𠵱家目標直指蘇連。呢件阿根廷國腳唔獲巴塞留用，而所屬嘅高士路又夠人，唔知蘇連響意大利、西班牙無無聊聊虛度半季後，會唔會真係加盟老人兵團呢？<br> &#13;<br> <spanclass>歐洲最佳竟冇恩沙基 &#13;<br> 歐洲足協前日公布咗十八人名單，競逐去屆歐洲賽各個位置嘅最佳球員。我求大俠覺得AC前鋒恩沙基落選有啲唔抵，話晒佢響去屆歐冠盃入咗十二個波，AC贏拜仁同埋阿積士都靠佢食胡，而佢隊友舒夫真高就入圍，基仔睇到個名單一定唔開心。<br> &#13;<br> <spanclass>史坦轟古賓衰多口 &#13;<br> 小馬班主古賓前日啱啱話從商業角度嚟講，拜恩嘅強姦案對NBA有利，點知噚日NBA總監史坦立即炮轟古老闆亂噏。記得古老闆喺前季因為多次衰多口，亂咁批評聯盟同球證，結果俾史坦重罰咗破紀錄嘅一百萬美金，今次佢又衰多口激嬲大老細史坦，睇嚟佢下季有排受囉！</spanclass></spanclass></spanclass></p></body></html>