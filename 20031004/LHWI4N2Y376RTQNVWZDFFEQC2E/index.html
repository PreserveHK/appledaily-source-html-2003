<html><header><meta charset="utf-8"><title>飲食人誌：<br>FoodCourt搞Crossover海南雞×壽司</title></header><body><h1>飲食人誌：<br>FoodCourt搞Crossover海南雞×壽司</h1><p>以法式釀料釀入中式燒鴨而成嘅「御前燒釀一品鴨片」、將海南雞混合壽司製法嘅「宮廷一口雞」，完全係Crossover，呢啲菜式都夠晒新穎夠晒刁鑽，創意無限之餘亦要配合高超廚藝兼勁長製作時間。而最出乎意料嘅係供應呢幾味菜式嘅，並唔係咩酒店級中菜廳，而只係一間新開設喺FoodCourt裏面嘅燒味店。	&#13;<br>&#13;<br>記者：馬慶武　攝影：黃子偉</p><p>食物款式選擇多、價錢平又方便，係FoodCourt吸引食客之處，不過大多數存在喺FoodCourt內嘅食肆，經營方式都太過快餐化，無乜個人風格。&#13;<br> 今次御膳登陸太古廣場FoodCourt就係希望可以改變呢種FoodCourt嘅快餐形象，所以除咗請嚟前麗晶酒店麗晶軒嘅燒味部大廚超哥監督燒味質素外，重特別創製出多款出位菜式。另外同期開業嘅重有LittleMiso，呢間係日本料理店Miso嘅FoodCourt版本，食物價錢較平之餘，Miso嘅大廚亦都嚟咗LittleMiso坐鎮兼設計新菜式，當中最正就係連日式早餐都可以喺度食到。</p><p><spanclass><fontstyle>準備工夫最重要  &#13;<br> 曾經喺酒店中菜燒味部當大廚嘅超哥話𠵱家嚟到位處FoodCourt嘅御膳，工作模式改變咗好多：「最難適應係呢度嘅工作『步速』，因為御膳標榜嘅係食物質素，所以食物嘅製作程序都要嚴格執行，但係出菜數量就要多好多，尤其午飯時候，真係停唔到手。」為咗令效率提高，超哥話準備工夫最重要，不過亦唔會因為咁而變得好似做快餐咁規律，忽略體貼嘅服務：「有時見到Order食燒味嘅係外國人，都會盡量迎合佢哋嘅口味，雞同鴨都會畀胸肉。有時啲客想啖啖肉，燒味上碟時都會起埋骨。」</fontstyle></spanclass></p><p>御膳&#13;<br> 電話：25228796&#13;<br> 地址：金鐘太古廣場L1樓128B號舖　&#13;<br> 營業時間：7:30am-10:00pm&#13;<br> &#13;<br> <spanclass><fontstyle>堅持用新鮮材料  &#13;<br> 至於LittleMiso，由於係FoodCourt價錢，感覺上菜式嘅種類同埋矜貴程度都唔及Miso，不過關師傅就話用嘅材料一樣新鮮：「大多數快餐或者FoodCourt嘅食肆都只會用雪藏嘅海鮮，但係LittleMiso就堅持用新鮮料。」不過講到必試之選，都係要早啲嚟食個日式早餐，因為日式料理店早極都要午市先開舖，一般餐廳好難食到，希望體驗日本人食嘅早餐，就非要到LittleMiso不可喇。</fontstyle></spanclass></p><p>LittleMiso&#13;<br> 地址：金鐘太古廣場L1樓128C號舖&#13;<br> 電話：25228353&#13;<br> 營業時間：7:30am-10:00pm</p></body></html>