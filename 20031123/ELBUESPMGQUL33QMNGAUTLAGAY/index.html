<html><header><meta charset="utf-8"><title>精明消費：<br>係時候買暖笠笠動物暖水袋</title></header><body><h1>精明消費：<br>係時候買暖笠笠動物暖水袋</h1><p>過去一星期氣溫反覆，心情起落。彷彿沒人向你說「每天愛你多一些」、叫你樂觀看世界「信自己」、視你為「天下無雙」，突如其來的寒流縱叫人難過，但同時帶給我們斑斕的色彩，着人在孤寂中學會自療。獨在家中感冰冷嗎？不用再做「儍女」，因為一個牛牛暖水袋足可領你入童話世界，夠暖夠窩心。&#13;<br>記者：張銘恩&#13;<br>攝影：梁細權&#13;<br>模特兒：Wing（RichStrategy）</p><p><spanclass><fontstyle>趣致動物暖水袋  &#13;<br> 話說夜間溫度驟降，人類受冷鋒侵襲，有見及此，獅子王急召森林大會，一眾毛茸茸動物立即到場StandBy，要用熱暖身軀火燙你心窩。</fontstyle></spanclass></p><p><spanclass><fontstyle>閃電極速孖寶  &#13;<br> 斑點狗身手敏捷，首先到場，重孖埋朋友仔吱喳雞，咪睇佢雞仔腳短短咁會好論盡，所謂「雞咁腳走人」，絕對快過你同我呀。&#13;<br> 斑點狗$268（b）&#13;<br> 吱喳雞$110（a）</fontstyle></spanclass></p><p><spanclass><fontstyle>太陽出來了  &#13;<br> 各界動物已經到齊，太陽伯伯點敢掃興偷懶？&#13;<br> 太陽伯伯$180（a）</fontstyle></spanclass></p><p><spanclass><fontstyle>姿整好拍檔  &#13;<br> 鬈毛牛牛電完靚髮，孖埋尖鼻箭豬仔一齊嚟，大家唔使怕俾箭豬仔拮親，因為佢為咗帶溫暖畀各位，老早已經去美容院「收身」，家陣全身滑劣劣，等你攬實佢。&#13;<br> 箭豬仔$110（a）&#13;<br> 鬈毛牛牛$112（b）</fontstyle></spanclass></p><p><spanclass><fontstyle>八卦海底奇兵  &#13;<br> 最後眼仔睩睩嘅青蛙王子同小魚兒由水路到達，點解咁遲？因為途經南生圍，巧遇鱷魚大哥，忍唔住要聽吓佢講近日威水史，請各位多多包涵。&#13;<br> 青蛙王子$120（a）&#13;<br> 小魚兒$112（b）</fontstyle></spanclass></p><p>&#13;<br> &#13;<br> &#13;<br> &#13;<br> &#13;<br> <spanclass><fontstyle>色彩斑斕膠暖水袋  &#13;<br> 小時候婆婆手中嘅綠色暖水袋，𠵱家已經買少見少，但以之為藍本而重新包裝的暖水袋又再湧現，呢類膠暖水袋，既方便對毛毛敏感嘅人，亦討到喜歡懷舊嘅潮友歡心。</fontstyle></spanclass></p><p><spanclass><fontstyle>浮吓浮吓水中央  &#13;<br> 透明膠暖水袋中，放心形飾物同海洋生物公仔，入水後載浮載沉，少少變化成件事唔同晒，顏色夠Sharp，攬都攬得開心啲喇。&#13;<br> 綠色心形款$95（a）&#13;<br> 白色海洋生物款$80（a）</fontstyle></spanclass></p><p><spanclass><fontstyle>BB覺覺豬首選  &#13;<br> 特別為嬰兒而設的BB暖水袋，全棉柔軟外層防BB敏感，而Size亦較細，至啱放喺寶貝側邊，陪佢瞓覺覺豬。&#13;<br> $64（b）</fontstyle></spanclass></p><p><spanclass><fontstyle>開心哈哈笑  &#13;<br> 由70年代長青到今日的哈哈笑Icon，無他，開心邊個唔鍾意？&#13;<br> $110（a）</fontstyle></spanclass></p><p><spanclass><fontstyle>新出叮叮微波暖包  &#13;<br> 除傳統暖水袋外，市面重有另一新式暖身用品成功跑出，就係微波暖包喇！只需放入微波爐加熱就可重複使用，方便快捷，用法非常簡單，將公仔套內的暖包取出，放入微波爐叮1至2分鐘（視乎火力及暖包大小），佢就可以為你帶來整整1小時的溫暖！</fontstyle></spanclass></p><p><spanclass><fontstyle>狗仔及老鼠仔  &#13;<br> 微波暖包內嘅豆袋，質地攬起嚟唔似得膠水袋咁硬邦邦，做公仔梗係最GoodFit。&#13;<br> 每個$96（b）</fontstyle></spanclass></p><p><spanclass><fontstyle>由頭暖到腳  &#13;<br> 不求花巧只求實用，相信呢套無敵組合會係你杯茶，內有微波暖包已經夠暖，加埋外層軟熟毛絨即時熱度提升，由頭暖到你落腳，Warm晒。&#13;<br> U形頸枕$180&#13;<br> 長筒毛靴（底部有暖包）$270&#13;<br> 方形小暖包$45（allfroma）</fontstyle></spanclass></p><p><b> 售賣點</b> &#13;<br> （a）city'super（25062888）&#13;<br> 地址：銅鑼灣時代廣場地庫&#13;<br> &#13;<br> （b）Sogo（28338338）&#13;<br> 地址：銅鑼灣軒尼詩道555號</p></body></html>