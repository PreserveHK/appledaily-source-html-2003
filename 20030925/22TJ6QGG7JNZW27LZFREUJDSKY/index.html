<html><header><meta charset="utf-8"><title>飲食人誌：<br>秋涼肉厚膏肥係時候拆蟹</title></header><body><h1>飲食人誌：<br>秋涼肉厚膏肥係時候拆蟹</h1><p>當時當食！天口啱啱開始涼，數𠵱家最當時得令嘅菜式，當然係食我（蟹）啦！魚商販子都話今年我啲兄弟當造，街市中幾十蚊已成斤成斤捧返屋企；不過要食得刁鑽，都係要在坊間食肆中尋，Sake醉蟹刺身、生果炒蟹、有機薏米煮蟹、黑椒炒蟹……食法完全口味一新；重諗住用薑葱「煀」我、避風塘乾蒜「炒」我、潮式凍製「吊」乾我，我唔膩，你都食到口中淡出鳥來吧！&#13;<br>&#13;<br>記者：朱崇德、李敏怡　攝影：楊錦文、梁細權、陳智良&#13;<br>Models：Debbie、Emily、Vivian、Jacky、Cally、Cathy（SunSpot）&#13;<br>逢星期一至四出版</p><p><spanclass><fontstyle>第1站　港產靚蟹日式煮法Mix&amp;Match  &#13;<br> 老闆小馬，祖上兩代均在西貢從事漁業，而且喺榕樹澳重有一個2,000多呎嘅魚排，同幾隻漁船，所以喺舖內所賣嘅海鮮，都係自捉嘅最新鮮生猛海蟹。&#13;<br> 「由𠵱家開始，打後到12月都係食蟹嘅時節，不過今年蟹嘅出產特別豐富，𠵱家只係蟹季開首，但產量同質量，都已經拍得住11、12月嘅盛產期！歸結一句只可以用肉厚膏肥嚟形容。」&#13;<br> 身為漁家人，講到做海鮮類食品當然最在行啦！而且對於味道上嘅調校，亦有佢自己堅持嘅一套，「基本鹹水蟹係食佢嗰種濃濃嘅海水味、淡水蟹就要食佢嘅蟹肉香，太多調味太多配料，究竟你係食調味定食蟹啫？我哋啲蟹由於全部第一手自己攞再擺上枱食，新鮮濃郁嘅蟹味，反而配清淡嘅煮法，先至食出真正蟹味！」</fontstyle></spanclass></p><p><spanclass><fontstyle>山菜酒焗海蟹（$98）  &#13;<br> 驚醉蟹太醉？唔緊要！要老少咸宜啲，可以食呢款山菜酒焗海蟹！完全日本地道風味！山菜係乜？即係中國人所講嘅野菜囉！絕對有機，純正原始風味；蟹嘅製法都簡單純樸，用最原汁原味嘅「清」蒸！不過此「清」不同彼清，「清」者清酒也，肉身有淡淡酒香，但絕不含酒精成份！</fontstyle></spanclass></p><p><spanclass><fontstyle>筑地蟹煲（$128）  &#13;<br> 呢一味係小馬自身的最愛——筑地蟹煲，「筑地其實係日本一個非常出名嘅日本魚類批發市場，而呢個筑地蟹煲就係一次外遊時，在當地巧遇試食，想起當時天寒地凍，佢畀我嗰種暖胃感覺，都係一食難忘，每年天氣一轉凍，我就會不期然重溫舊味！」配菜主要係雜菜鮮菇，主角係當時得令嘅近斤重嘅大花蟹，全菜重心係新鮮嘅鱲魚湯底，經它一溫，完全引出蟹的鮮味。</fontstyle></spanclass></p><p><spanclass><fontstyle>80%日本清酒　做滬式醉蟹  &#13;<br> 「多年前跟船返大陸路經上海，喺其他漁家艇上食過一次滬式醉蟹，一食難忘，不過返嚟香港就再難尋此味，所以誓願他日自己開食店，一定要做好呢味菜。」「傳統滬式做法是用高粱酒餵醉隻蟹，所以味略帶辛辣苦澀，而且酒味重，酒底淺者都可以一蟹醉人；𠵱家我哋用改良式做法，使用純度較高嘅80%日本清酒先浸兩日，使蟹肉離殼，再用10%濃度的日本清酒浸一日，使酒味轉淡，令口味變得大眾化一啲！」</fontstyle></spanclass></p><p><spanclass><fontstyle>清酒蟹（$128）  &#13;<br> 這種淡水中國毛蟹極盡鮮甜，須知這味蟹在上桌前的一刻，還是生的！用日式刺身做法，亦能保留蟹味鮮甜的原汁原味；而且所有蟹肉甚至蟹爪部份，肉身都完全離殼，非常易食，滑溜程度有如玉子豆腐，再加每啖入口都帶着一股日本清酒的清香，酒香蟹香渾然天成。&#13;<br> 由於要浸足三日清酒浴先可以上枱，大家最好一日前打電話嚟預訂。</fontstyle></spanclass></p><p><spanclass><fontstyle>海司日本料理  &#13;<br> 地址：九龍城福佬村道5-9號地下D舖&#13;<br> 電話：23823219&#13;<br> 營業時間：11:30am-2:30pm，6:00pm-12:00mn；星期五、六、日則營業至2:00am</fontstyle></spanclass></p><p>如果想一次過食勻世界各地嘅名蟹菜式，就一定要去銅鑼灣時代廣場嘅食通天逛一逛，最近佢哋搞咗一個蟹之美食節，每間商戶都會創製出一款獨特嘅蟹之菜式，真係可以畀你一次食盡中、法、印各地原創蟹之菜式。</p><p><spanclass><fontstyle>傳統滬菜  &#13;<br> &#13;<br> <spanclass><fontstyle>食大閘蟹　平過自己整  &#13;<br> 大閘蟹新出！每年先食得嗰兩、三個月，點可以唔食！好多商販都話，今年大閘蟹來貨明顯少咗，因為國內嘅內銷市場非常大，蟹身稍靚嘅，價位都畀人搶高唒！呢款菊花蟹蓋，製法都係用番古方滬式做法；唔好睇佢上枱只係得四個，其實佢係由8隻大閘蟹折肉製成（差唔多有半斤），如果叫你喺街買材料自己整，都要$150！𠵱家連煮連配料都係$192，搵平大閘蟹真係不作他想。</fontstyle></spanclass></fontstyle></spanclass></p><p><spanclass><fontstyle>滬江飯店  &#13;<br> 電話：25061018&#13;<br> 地址：香港銅鑼灣時代廣場食通天12樓</fontstyle></spanclass></p><p><spanclass><fontstyle>法國菜式  &#13;<br> &#13;<br> <spanclass><fontstyle>30年法菜經驗　蟹番茄清湯  &#13;<br> 簡單一道蟹番茄清湯，出自一個30年法菜經驗的William手上，功架味道完全不同凡響；行政總廚William，是前利苑酒店的行政副總廚出身，一做就是21年，而前老闆利榮森先生，都會間唔中上嚟歎番佢一客炭燒牛扒，並且話佢煮嘅菜式法國風味夠正宗；至於呢味蟹番茄清湯，蟹味極濃，須知佢係由半斤純花蟹肉熬製而成，再配以法國番茄清湯的鮮，和白蘭地酒的引味；輕啜蟹肉湯汁、邊食拆絲蟹肉，完全原汁原味！</fontstyle></spanclass></fontstyle></spanclass></p><p><spanclass><fontstyle>法式牛扒屋  &#13;<br> 電話：25060133&#13;<br> 地址：香港銅鑼灣時代廣場食通天13樓</fontstyle></spanclass></p><p><spanclass><fontstyle>第2站　健康蟹餐  &#13;<br> 無論係中醫定係西醫，對於食蟹總會有負面的評價，不是寒涼就是膽固醇過高，但無蟹不歡的你，在這個眾蟹肥美的秋季，又點可以同自己個肚鬥氣？不如等靚仔廚師傑仔話你知，點食先至夠健康。&#13;<br> 今年二十五歲的傑仔，如果唔識佢真係以為佢係店內嘅侍應生，但唔好睇佢咁後生，原來入行已經十一年，頭四年喺SOHO區一間西班牙餐廳做part-time樓面，但發覺自己還是喜歡煮嘢食，於是就自自動動轉做廚房，直至𠵱家已經係呢間店嘅大師傅。由細到大都係食家一名的他，佢話蟹要食得健康，除了用少油外，烹煮方法盡量用焗，而且其他的配料用埋有機食物咁就包保健康。</fontstyle></spanclass></p><p><spanclass><fontstyle>海鹽茶香焗醉蟹$120  &#13;<br> 鹽焗雞你就食過，鹽焗蟹你又食過未？話明係健康餐，所以做法都以少油為主。此道菜先以花雕酒把蟹生醃兩個小時，然後再以粗鹽、綠茶葉、花椒及八角焗十八分鐘。焗好後，蟹肉仍是保留鮮甜嫩滑，師傅特別用了肉蟹，讓你感受吃落口啖啖肉的感覺。</fontstyle></spanclass></p><p><spanclass><fontstyle>香辣膏蟹配有機薏米$120  &#13;<br> 吃膏蟹膽固醇較高，那便要配合有機薏米來平衡一下。蟹膏跟蘆笋、野菌及有機薏米一起炒，火候掌握恰到好處，蟹膏不會過熟，吃落仍保留應有的軟滑。此道菜特別的是用了一種叫CajunSpice的調味料，由不同的香草製成，帶點香辣，能輕易地把海鮮的鮮味帶出。</fontstyle></spanclass></p><p><spanclass><fontstyle>蒜香花蟹配鮮蟹餅拼芫荽、薑汁$138  &#13;<br> 花蟹沒有啖啖肉，但勝在肉質最鮮甜，把部份蟹肉用來做蟹餅，加入蒜茸以慢火煎，濃濃的香蒜令菜式增添惹味；另一部份的蟹肉則與白酒、忌廉一起煮。全個烹調過程盡量用少油，以做到食蟹都健康的效果。</fontstyle></spanclass></p><p><spanclass><fontstyle>滿卓  &#13;<br> 地址：油塘高輝道17號油塘工業城A座第1期1樓16室&#13;<br> 電話：29529991&#13;<br> 營業時間：6:00pm-11:00pm&#13;<br> 備註：必須預訂</fontstyle></spanclass></p><p><spanclass><fontstyle>第3站　泰式辣蟹  &#13;<br> 說到食辣，老闆鄧生一家人即時熱鬧起來，大家都說着自己最愛的辣蟹，而各人的「矛頭」更不約而同地指向勁辣的黑椒炒蟹，夠辣夠惹味。喜歡搞創意嘅鄧生話佢以前算過命，前世係泰國嘅一個佛，所以今世同泰國也特別有緣。原本係工程師的他，七年前無厘頭地轉咗做泰菜，佢話佢未有正式學過煮泰菜，全憑佢喺廚房偷師同睇書學番嚟，佢話只要走入廚房睇一睇，就可以學識點樣煮嗰道菜。齋聽還有點半信半疑，但試咗佢親手烹調嘅炭燒蟹，唔，水準真係有番咁上下。</fontstyle></spanclass></p><p><spanclass><fontstyle>麗榕特色炭燒膏蟹$114  &#13;<br> 此道鐵板蟹未食，單是淋上咖喱汁，濃濃的香味已撲鼻，被炭燒過的膏蟹肉質和蟹膏仍保持鮮嫩，此要歸功於師傅的燒烤功力。師傅用了泰國北部的干沙咖喱（PaNangCurry），味辣帶酸，與蟹膏一起吃特別更不怕膩。</fontstyle></spanclass></p><p><spanclass><fontstyle>咖喱炒蟹$138  &#13;<br> 四道辣蟹中辣度最輕微的一道菜式。把肉蟹拖油，再加入青椒、紅椒、洋葱及黃咖喱一起炒，最後再加點蛋花。本是平常不過的一道泰國菜式，但咖喱濃滑香口，蟹肉煮得恰到好處，最普通的菜式才會看到師傅的真功夫。</fontstyle></spanclass></p><p><spanclass><fontstyle>黑椒炒蟹$138  &#13;<br> 店內最受歡迎的辣蟹，為甚麼？就係喜歡它夠晒辣。話明係黑椒蟹，唔好以為只是撒上幾下黑椒粉咁簡單，師傅係用原粒黑椒粒舂碎，再加入洋葱用來炒蟹，炒至乾身為止。輕輕試了一口，果然貨真價實，但辣之餘還嘗到被炒得非常惹味的蟹肉，難怪不少人都愛點此道菜式。</fontstyle></spanclass></p><p><spanclass><fontstyle>辣椒膏炒蟹$138  &#13;<br> 從泰國運來的辣椒膏，再加入紅椒、青椒等與肉蟹一起炒。辣度不及黑椒，但惹味程度卻毫不遜色，吃得辣的還可以叫師傅多加幾條泰國辣椒仔。</fontstyle></spanclass></p><p><spanclass><fontstyle>麗榕泰國餐廳 &#13;<br> 地址：尖沙嘴加連威老道58-60A號1樓&#13;<br> 電話：82083338&#13;<br> 營業時間：11:00am-12:00mn</fontstyle></spanclass></p><p><spanclass><fontstyle>第4站　時代廣場食通天「蟹」美食節  </fontstyle></spanclass></p><p><spanclass><fontstyle>印式風味  &#13;<br> <spanclass><fontstyle>當咖喱遇上軟殼蟹  &#13;<br> RAMASGREENS一向以酒吧+Fusion菜式，酒、食雙絕而聞名；印式咖喱蟹大家食得多，傳統製法多通用厚殼嘅深水蟹，不過經它稍作改良，轉由連殼都食得嘅軟殼蟹，風味完全唔同；印籍大廚原本都不表贊同，不過試菜以後，都話估唔到炸蟹同咖喱風味咁Match，至於記者試菜，就覺得冇咗啲蟹殼碎粒混在汁中，加上軟殼蟹包着薄薄脆漿炸香了，真係香上加香。&#13;<br> 至於咖喱底，口感一啲唔辣，反而是香料掛帥，肉桂、黃薑粉、小茴香、丁香，再加鮮椰奶，Creamy又夠味香，唔嗜辣者一樣食得津津有味！</fontstyle></spanclass></fontstyle></spanclass></p><p><spanclass><fontstyle>RAMASGREENS  &#13;<br> 電話：31010656&#13;<br> 地址：香港銅鑼灣時代廣場食通天11樓</fontstyle></spanclass></p><p><spanclass><fontstyle>Fusion自由式  &#13;<br> <spanclass><fontstyle>創新香草生果炒蟹  &#13;<br> 成斤膏蟹放上枱，嗰種重量感同震撼力，相信大家睇相都未必Feel到！記者就嘗試放佢入肚，完全有種塞唔落嘅飽滿感覺！膏蟹雖然新出，但膏身已經非常紅且多，真係有啲估佢唔到，但配合咗牛油果調劑後，口感馬上變得冇咁油膩；另外生果肉質亦是比較Creamy，味道匹配到你唔信。</fontstyle></spanclass></fontstyle></spanclass></p><p><spanclass><fontstyle>金飯館  &#13;<br> 電話：25063288&#13;<br> 地址：香港銅鑼灣時代廣場食通天12樓</fontstyle></spanclass></p></body></html>