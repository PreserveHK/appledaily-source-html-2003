<html><header><meta charset="utf-8"><title>64和弦26萬色彩芒韓製INNO90的骰登場</title></header><body><h1>64和弦26萬色彩芒韓製INNO90的骰登場</h1><p>韓國手機喺香港愈嚟愈受落，因此就吸引到唔少同鄉嚟香港，而且重唔係猛龍唔過江，今次由星光電訊引入嘅InnostreamINNO90，對香港人絕對陌生，不過睇睇規格就知唔簡單，26萬色彩芒加30萬像素鏡頭、影相兼可拍片，最正係64和弦配機面大喇叭，用至愛靚歌做聆聲，肯定型盡全場！&#13;<br>記者：劉耀祥&#13;<br>攝影：陳偉強&#13;<br>ImageGirl：Vivian</p><p>未講INNO90強勁規格，先俾其64和弦靚聲所吸引。由於摺機一向都用聽筒位播放鈴聲，所以閂埋部機之後就會好細聲，不過INNO90就於機外特別設有喇叭，聽和弦就夠晒大聲。為咗ShowQuali，INNO90一開機就會有代言人韓國女子組合BabyV.O.X跳Part舞，雖然香港人唔係好知佢哋係邊個，不過最緊要有靚女睇就實啱，兼且可以聽盡64和弦威力，甚至過MP3到手機做鈴聲都得。不過就要配合數據傳輸線，而傳輸線只限首批免費換領。而機內內置多達65首和弦鈴聲，當中多款鈴聲更甚有超任遊戲Feel，遊戲機迷就一定啱聽！</p><p><spanclass><fontstyle>30萬像素鏡頭拍足20秒  &#13;<br> 影相手機已經成行成市，再Sell影相實在都已經開始有啲悶，而Innostream亦都深明此道，加入30萬像素鏡頭可以影相之餘，更加可以拍攝短片，即時令到INNO90吸引力又再大增。用上26萬色TFT彩芒的INNO90玩影相拍片就認真一流，20秒短片表現流暢，動作並冇窒礙，一段20秒短片較可惜就係冇聲，令到短片稍為失色。不過影相就玩味十足，多倍變焦唔使行埋去都可以影到大頭相，最就手就係用6萬5色外芒都可以影相，Hold住機側音量掣兩秒就影得，唔使開機一樣影到相。內置多款相框，想影靚靚SnapShot都冇問題，當然影完用MMSSend畀朋友肯定更加開心。</fontstyle></spanclass></p><p><spanclass><fontstyle>橫向打機似GBA  &#13;<br> INNO90外形超細，論造工及質感都有一貫韓國手機質素，就算女仔拎上手都綽綽有餘。最搶眼就係外芒有個七色冷光圈圍住，每次打開或者閂埋部機就會七隻色輪住變，十分之得意搶眼，加埋內置四款主題顏色，隨時隨地可以襯番顏色。雖然INNO90係摺機，不過唔係所有畫面都垂直顯示，因為INNO90嘅遊戲畫面係橫向顯示，有別於其他手機，而內置的四個遊戲都頗為有趣，當中以玩冒險遊戲就最順眼兼就手，特別一提就係遊戲聲浪極為出色，加埋橫度畫面，感覺好似玩緊GBA咁正。</fontstyle></spanclass></p><p><spanclass><fontstyle>PROFILE  &#13;<br> 制式：GSM900/1800/1900三頻&#13;<br> 屏幕：（外芒）6萬5色?STN&#13;<br> 	（內芒）26萬色?TFT&#13;<br> 鏡頭：30萬像素&#13;<br> 功能：GPRS、64和弦、MMS、影相、拍片&#13;<br> 備用時間：120小時&#13;<br> 通話時間：6小時&#13;<br> 體積：46×87×27mm&#13;<br> 重量：88.5g&#13;<br> 查詢：31028787（星光電訊）</fontstyle></spanclass></p></body></html>