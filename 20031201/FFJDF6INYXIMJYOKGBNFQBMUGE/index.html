<html><header><meta charset="utf-8"><title>地產多聲道：劉華森捧張人龍場</title></header><body><h1>地產多聲道：劉華森捧張人龍場</h1><p>噚日宏億置業喺西貢銀線灣廣場開分行，請到市區重建局主席劉華森，同新界總商會永遠榮譽會長張人龍等嚟做剪綵嘉賓。聽劉主席講，佢係西貢街坊，就住喺廣場附近自己起嘅清雅苑，噚日嚟湊吓熱鬧，而且以前同張人龍都係立法局議員。&#13;<br> 至於張人龍呢，原來佢係宏億置業嘅老細之一，重係大大份嗰隻㖭噃，唔怪得要親身嚟為第二間分行剪綵啦。另有電視台長青樹之稱嘅胡楓，因為係老細之一方國珊嘅契爺，所以嚟剪綵恭賀一番。&#13;<br> 講番市建局，劉華森話明年會搞幾十個復修項目。佢感慨咁話，約四十年樓齡嘅北角邨已夷為平地，因為冇妥善保養先搞到咁殘，其實復修之後重可以用好耐㗎。而灣仔莊士敦道重建項目可望明年推出招標。&#13;<br> 佢又話，若今年底前，可以收埋大角嘴櫻桃街剩番嘅少少業權，同埋荃灣楊屋道聯繫地盤補價批出，就可以齊齊喺明年推出招標嘞。<br> &#13;<br> <spanclass>單幢樓示範單位唔欺場 &#13;<br> 新世界同泛海合作嘅旺角單幢住宅別樹華軒，百零個單位，但宣傳攻勢絕不遜於大型盤，新世界營業及市務經理黃浩賢透露，樓盤今個禮拜添多兩個全新示範單位，分別係十一樓A同二十七樓B室，連同早前開放嘅兩個，總共搭咗四個示範單位。&#13;<br> 別樹華軒現時僅餘約二十幾個貨尾，發展商仍肯落本，皆因餘貨呎價由之前嘅三千四百蚊，加到三千六百到四千蚊，若果賣得出，就點計都有賺啦！</spanclass></p><p><spanclass>中原首度請外國人盼有火花 &#13;<br> 中原測量師行董事總經理黎堅輝話，公司喺內地發展模式係以點對點方式擴展，𠵱家喺北京都設有辦事處。為擴大業務範圍，會增聘人手，單是本港已要倍增至二十人，更會破天荒請外國人加盟，係中原集團二十幾年首次喎，𠵱家就計劃喺澳洲大學請啲建築學系嘅實習生，希望佢哋可以提供新思維設計。&#13;<br> 佢透露，𠵱家公司喺內地業務，主要做樓盤銷售等方面嘅工作，日後希望可以做埋小區規劃同戶型設計等業務。<br> &#13;<br> <spanclass>市區居屋客買四季雅苑 &#13;<br> 跨區換樓個案好多，但由住居屋變住洋房，市區轉入郊區就比較少見。香港置業康怡分行經理司徒偉文講，一名住樂富居屋嘅印尼華僑，以三百四十二萬，買入元朗四季雅苑一座雙數洋房，三套房設計，面積一千二百八十方呎，另有前後花園、天台同車位。&#13;<br> 司徒偉文透露，呢名華僑諗住換樓，先後喺將軍澳同港島東區睇過五六個屋苑，其間俾公司同事游說佢睇四季雅苑，結果一見傾心，促成交易。呢位華僑喺香港住咗好耐，自己搞生意，又識揸車，所以就算住遠啲都唔怕。佢重話第日會介紹印尼親戚買樓。</spanclass></spanclass></p><p><spanclass>美聯精英會上海考察 &#13;<br> 美聯精英會日前到上海考察，為期三日，拜會咗幾間發展商，睇吓當地房地產市場嘅運作，咁啱集團主席黃建業又喺上海公幹，於是約埋去上海城市規劃館參觀，了解當地房地產嘅發展模式同未來動向。唔知黃主席對開拓上海市場嘅最新睇法係點呢？&#13;<br> 另一邊廂嘅中原，就半年內第二次派前線同後勤員工，參加七日六夜「龍騰飛躍鍛鍊營」，學習團隊精神、溝通技巧同鍛煉鬥心。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>