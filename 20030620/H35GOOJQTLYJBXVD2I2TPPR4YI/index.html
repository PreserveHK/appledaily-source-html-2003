<html><header><meta charset="utf-8"><title>先姦後殺廿三條 - 陳也</title></header><body><h1>先姦後殺廿三條 - 陳也</h1><p>失業率持續創新高，沒有人提起「香港一定得」的舊口號，講起「獅子山下」都閉翳，難為司長矢志不忘「四大支柱」，腦筋與時並進，跟廣大市民永遠保持住「時差」。&#13;<br> 職業招聘會開張，新仔老手大汗耷細汗排餐懵。但管理層說：職位空缺得十個，不過啱使聘用的不是太多。幾咁揀擇，盡情揪秤，應徵人士自覺似惠康2.90一隻的橙，被師奶阿伯摸勻鍊過，扁一下嘴，丟返落箱底唔買。時勢艱難，不敢怠慢，仔細計算家用開支，慳啲。攤開廿蚊紙一睇，擔起成頭家的主婦啋一聲，篤住「劉金寶」個簽名罵大吉利是。劉金寶是第幾個「玩忽職守」的貪官？保證考起《百萬富翁》參賽者。香港中銀總經理一朝醒來變罪犯，涉及過百億的民脂民膏。單案未開審，開審都唔會俾香港傳媒報道。市民使錢，多少有心理陰影，覺得使緊「黑錢」。上海首富唔恨一百幾十，香港市民對數目最敏感，國家安全法他他條條，卻偏偏要係廿三，跟袁廿三合夥。廿三條跟六四，似是冥冥之間落在歷史長冊的同頁。反官倒、求民主的聲音又響了，遊行隊伍離開金紫荊廣場的回歸紀念碑不遠，那地方最近成了跳海勝地。自殺率穩步上揚，奇在職業殺手仍然有得撈。23條將刀架在市民頭上，保安局長也算是職業殺手，而且有職業病，會對叫做民意的受害人先姦後殺！</p></body></html>