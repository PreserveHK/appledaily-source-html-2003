<html><header><meta charset="utf-8"><title>股海實戰錄：候調整吸納Call輪</title></header><body><h1>股海實戰錄：候調整吸納Call輪</h1><p>趙飛雲近排講多過做，除咗SARS影響炒股心情外，個市亦實在太難玩。港股今次反彈，基本上和近年模式一樣，都係以大裂口急升，散戶追貨起碼追高一兩百點，追得到亦未必有肉食，重要隨時接火棒。玩期指更好似幾十年前玩字花，大戶數完飛決定開好定開淡，咁樣㩒住搶，難怪離場嘅散戶愈來愈多。&#13;<br> 利用技術分析炒股，如果嚴守紀律，輸唔死亦贏唔到大錢，但最怕遇上三兩百點的上落市，手氣唔好隨時左一巴右一巴，輸唔死亦會激死，所以有大智慧不如乘勢，捉到一個大趨勢才有機會贏大錢，散戶千祈唔好因為銀行利息低而迫自己亂投資。&#13;<br> 港股近期以小雙底回升，但計及技術因素及基本因素，估計最多9300就行人止步，要出現一個較大的上升浪暫時唔容易。恒指昨日在50日線（現處8861）至平行下降通道（現處8950）範圍內窄幅上落，仍未有明顯方向，成交持續收縮及沽空增加則利淡，恒指最後收8889，跌27點。<br> &#13;<br> <spanclass>8700附近買入 &#13;<br> 市場觀望聯儲局議息及格老對經濟評論，大市牛皮可以理解，美股周二晚走勢估計有較大啟示。納指周一晚升至去年12月高位1521受阻，杜指升破平頂三角形頂部8520出現後抽，但仍守8520之上收市。杜指及納指是繼續向上破位，還是因技術超賣出現回吐，將影響港股近期是先出現突破，還是先作調整。&#13;<br> 趙飛雲心目中較理想的走勢，是恒指先回試8700附近，然後蓄銳再上，炒恒指Call輪就算升至9200受阻，亦有500點水位，不致太乏味。&#13;<br> 趙飛雲</spanclass></p></body></html>