<html><header><meta charset="utf-8"><title>唔跟戰友過檔重有So<br>馮仁昭四圍超：學友、安仔以靜制動做一哥</title></header><body><h1>唔跟戰友過檔重有So<br>馮仁昭四圍超：學友、安仔以靜制動做一哥</h1><p>外界好多人都以為張學友約滿台灣環球之後，會跟隨合作多年嘅老友鄭東漢過檔EMI、而許志安、蘇永康同楊千嬅亦會跟住黃柏高（Paco）走人，但原來世事無絕對嘅。&#13;<br> 馮仁昭收到風，張學友已經動筆續約台灣環球，而香港就屬於上華唱片，雖然同佢合作多年嘅鄭東漢走咗，但學友始終喺環球（前寶麗金）咁多年，佢同台灣環球嘅工作人員合作得好開心，而且佢嘅歌神地位，加上𠵱家咁嘅市道，外面都冇乜唱片公司出得起錢挖佢過檔，咁就梗係一動不如一靜啦。<br> &#13;<br> <spanclass>千嬅康仔走硬 &#13;<br> 其實自從洪迪入主香港上華同正東，做新嘅揸弗人後，佢同學友、安仔不時開會溝通，畀咗好多信心佢哋，所以除學友外，安仔亦落實咗唔會跟Paco走。其實之前一直有傳安仔同Paco關係冇以前咁好，皆因安仔不滿Paco旗下有太多藝人，未有足夠時間照顧佢，令佢近年聲勢下滑，加上黎明過檔Paco嘅金牌唱片，安仔留番喺正東，同陳慧琳繼續做一哥一姐，點睇都有着數。&#13;<br> 至於康仔同千嬅就等約滿後走人，康仔同正東重有一張廣東同一張國語碟約，隻廣東碟噚日推出，而千嬅亦只係剩番一張碟約，佢就話睇埋呢張碟做成點先算，不過係人都知佢走硬㗎啦。<br> &#13;<br> <spanclass>翁虹避非典四圍匿 &#13;<br> 翁虹最近俾非典型肺炎搞到好煩，上個月香港疫情嚴重，佢專登避去台灣，點知最近台灣病例增加，佢又走咗去澳洲避炎，呢幾日佢同喺當地定居嘅屋企人一齊，重參加咗友人嘅婚禮。原來佢上個月去台灣都參加咗一個婚禮，新郎以前重透過翁虹哥哥約佢相睇，𠵱家人哋結婚，可惜新娘唔係自己，佢話暫時對於感情事都唔會抱太大期望喎。</spanclass></spanclass></p><p><spanclass>范植偉星洲封帝 &#13;<br> 早排憑《美麗時光》攞咗南特影帝嘅范植偉，日前又憑呢套戲喺新加坡國際電影節攞咗「最佳男主角」大獎，范植偉話好開心，佢重話會帶埋個獎返台灣見導演張作驥，不過因新加坡都係SARS疫區，所以佢一返台灣就要喺屋企自我隔離十日，佢話以前都試過七日冇出街，所以今次留喺屋企十日，應該冇大問題。<br> &#13;<br> <spanclass>何超儀機場掃龍鬚糖 &#13;<br> 何超儀同男友陳子聰噚日拍住拖咁出現赤鱲角機場，兩個人見到記者一反常態，表現得十分友善，就連超儀亦有問必答，佢話：「我哋啱啱送完朋友機，順便落嚟買龍鬚糖，我哋兩個都好鍾意食。」最後佢哋買咗好多盒返屋企。<br> &#13;<br> <spanclass>張曼玉日本會法國情人 &#13;<br> 張曼玉自從同法國老公阿薩耶茲離婚後，佢同梁朝偉嘅緋聞像霧又像花。噚日台灣有報道話，有人喺上個星期六見到張曼玉同一個法國男人喺日本出現，佢兩個喺千代田線明治神宮前嘅車站，好親暱咁步向竹下通方向，有人上前問張曼玉身份，佢重答：「是啊，我是。」睇嚟張曼玉仍然鍾情法國情人多啲。</spanclass></spanclass></spanclass></p></body></html>