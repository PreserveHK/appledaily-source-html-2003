<html><header><meta charset="utf-8"><title>今正日之邊行邊食：<br>旺角至潮街頭涼品一足靠溝</title></header><body><h1>今正日之邊行邊食：<br>旺角至潮街頭涼品一足靠溝</h1><p>以前出旺角，撞口撞面十個有九個都會有杯沙冰喺手，但自從沙士風暴之後，以往橫行旺角嘅沙冰如今已風光不再。一雞死一雞鳴，街頭飲品依然大熱，取而代之係各款靠「溝」出位嘅飲品，荔枝溝綠茶、布甸溝奶茶、蘋果汁溝利賓納等，口味多不勝數，想知重有乜勁潮旺角街頭飲品？𠵱家逐一為你介紹！</p><p><spanclass><fontstyle>菓味人間興玩白苦瓜  &#13;<br> 後起之秀白苦瓜汁，到今個夏季走勢依然凌厲，有舖頭更加大玩Crossover，將唔同飲品加入白苦瓜汁內混合打製出唔同嘅新口味，雖然味道唔係人人接受得到，但勝在清熱、滋潤，總比沙冰有「營」得多。&#13;<br> &#13;<br> 店名：菓味人間&#13;<br> 地址：旺角西洋菜南街1號</fontstyle></spanclass></p><p><spanclass><fontstyle>雪梨苦瓜益力多$12  &#13;<br> 白苦瓜汁清熱、雪梨汁滋潤、益力多有益，將三種營養飲品混合，就調製成呢杯有減肥清熱作用嘅白苦瓜特飲。第一啖甘甘哋，嗒落有少少益力多酸味，鍾意白苦瓜汁的話可能會較易接受。</fontstyle></spanclass></p><p><spanclass><fontstyle>蜂蜜苦瓜淨飲$12  &#13;<br> 呢款白苦瓜蜂蜜口味較大眾化，同樣用白苦瓜榨汁，配合蜂蜜溝勻，蜂蜜嘅甜味將白苦瓜汁嘅苦澀減低，甜中帶甘，味道層次分明，飲落都幾甘。</fontstyle></spanclass></p><p><spanclass><fontstyle>水世界　花果出奇制勝  &#13;<br> 一向大玩創意嘅水世界今期又有新搞作，最新登場有各種凍花茶，好似薰衣草、伊甸玫瑰，另外又有大人細路都啱嘅鮮果特飲，味道各異但同樣令你Cool到震。&#13;<br> &#13;<br> 店名：水世界&#13;<br> 電話：27892933&#13;<br> 地址：旺角通菜街63號地下</fontstyle></spanclass></p><p><spanclass><fontstyle>至騎呢：芒果蒟蒻冷麵$15  &#13;<br> 蒟蒻並非甚麼新口味，但只要稍為將配搭變一變，都可以有另一番滋味。將蒟蒻切成幼條，變成好似冷麵一樣，配上鮮打芒果汁、芒果肉、雪糕，一條條冰凍蒟蒻滑入口，感覺涼透心。</fontstyle></spanclass></p><p><spanclass><fontstyle>薄荷野菊花茶$10  &#13;<br> 要數夏天清熱佳品又點少得菊花茶？老闆將新鮮菊花調製成凍茶外，重特別加入綠茶果凍同薄荷兩種清涼元素，令菊花茶入口倍加清涼之外，重有冰涼滑嘟嘟果凍滑入喉嚨，配搭頗新鮮！</fontstyle></spanclass></p><p><spanclass><fontstyle>泡泡特飲$10  &#13;<br> 用鮮榨果汁溝梳打水，就變成呢款泡泡特飲，有香橙、檸檬同西瓜三種口味，健康解渴，飲多杯都唔怕肥。</fontstyle></spanclass></p><p><spanclass><fontstyle>鴻福堂　纖出健康  &#13;<br> 近年興纖體，纖體公司愈開愈多，但估唔到今個夏日連街頭飲品都要「纖」埋一份。好似鴻福堂新出嘅「纖雪」、「纖露」系列，全以蔬果、麥皮等高纖食物為主，健康又唔肥，至啱愛靚一族！&#13;<br> &#13;<br> 店名：鴻福堂健康快線&#13;<br> 電話：23969006&#13;<br> 地址：旺角亞皆老街72號地下</fontstyle></spanclass></p><p><spanclass><fontstyle>紫米纖露$15  &#13;<br> 用麥皮混合紫米、鮮奶等材料打製而成，全杯以高纖作大前提，入口有粒粒煙韌紫米外，重有面層嘅香脆朱古力脆米，味道帶有香濃麥皮味道，另有火麻、蔘蜜、豆腐，味道各有不同。</fontstyle></spanclass></p><p><spanclass><fontstyle>木瓜纖雪$15  &#13;<br> 用木瓜肉加入少量雪糕、奶、冰及糖水調製而成，有滋潤皮膚作用，入口介乎沙冰同奶昔之間，入口冰凍香滑兼有陣陣木瓜香甜，甜度偏低，喜歡的話可以要求加甜，另有多款蔬果味道任揀。</fontstyle></spanclass></p><p><center> <spanclass><fontstyle>旺角直擊蒲友口味  </fontstyle></spanclass></center> </p></body></html>