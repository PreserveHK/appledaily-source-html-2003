<html><header><meta charset="utf-8"><title>一味窩輪：追和黃Put輪水位有限</title></header><body><h1>一味窩輪：追和黃Put輪水位有限</h1><p>港股第三日下跌，成交得番106億元。長城汽車（2333）招股，遲吓輪到中國人壽，有啲人賣咗股票，攞啲錢去投新股。&#13;<br> 市場傳和黃（013）3G有啲風波，和黃跌1.25元，收55.75元。結果10大窩輪龍虎榜有5件係和黃Put輪，佢哋係9905、9927、9088、9022、9324，升幅由13%至66%。&#13;<br> 若然賭和黃繼續向下，想揀Put輪考吓自己眼光，9088比較適合，交投活躍，數據亦算係咁，明年3月到期，輪價52仙，溢價7.1%，槓桿率10.7倍。其次9324，溢價高啲，槓桿率亦大啲。不過買之前要先諗吓，和黃上次低位，係54元邊邊，恐怕下跌空間有限，揸Put輪水位可能唔多。反為應該諗吓，倘正股再跌些少，趁低撈番啲Call輪博反彈，對象係9914。&#13;<br> 港交所（388）跌35仙，收16.30元。但隻Call輪9163唔知乜頭乜路，升14.5%，收27.5仙，且有超過10球易手。雖然明年11月到期，壽命唔短，槓桿率有5.9倍，亦唔算低，但要畀溢價29.6%，計落唔化算。<br> &#13;<br> <spanclass>360仍有上升空間 &#13;<br> 有隻公司輪，陸氏輪360，升23%，收40.5仙。正股（366）由1.23元升上1.27元，帶動隻輪。360明年6月到期，溢價2.8%，槓桿率3.1倍，數據不過不失。不過正股成交大增，可能繼續有勢，隻輪重有上升空間。&#13;<br> 章　盛</spanclass></p></body></html>