<html><header><meta charset="utf-8"><title>香港出路 - 陳也</title></header><body><h1>香港出路 - 陳也</h1><p>靚女記者鄧明儀密鑼緊鼓出書，書名暫定叫做《香港出路》。全書落重本彩色製作，希望七月中上市。書名一睇就知，是集思廣益，真真正正、千祈千祈、一心一意愛香港之作。我稱呼鄧明儀靚女，絕非吹水。人靚是因為有顆漂亮的心，有愛終生美麗。&#13;<br> 鄧明儀出書，兩個月內走訪不同行業過百人，有知名人士，有老百姓小土豆。立場鮮明，叫人齊齊動腦筋，為香港扭轉風向，讓腦袋下垂體位置來個小轉彎，震盪經絡，重新叉電，積極備戰。&#13;<br> 香港有甚麼出路，各有各說法。保安局長肯定會說，有23條就有出路。六百七十萬香港人，只得23條出路咁少？只能行23，就算有23條高速公路，都會癱瘓塞死。&#13;<br> 一人有一條出路，無謂跟人爭。也許，對方比你更多窿路。有路數，自然益自己友，當官的很懂得這條公式，跟富商名人的裙帶利益關係，打晒籠通，他們行的那一條，是私家路。路有盡時，周正毅與劉金寶的私家路直通墳場，不過報道這則交通事故的內地傳媒，竟然要陪葬！&#13;<br> 重構《香港出路》的思維，想像……開着車，見到exit後打燈切線轉波收油之際，保安局長的保時捷忽然踩油橫身鏟過來。你想像自己是一條歷盡滄桑的G型窄路，氣就不會谷住，氣歸丹田，人就見到出路。</p></body></html>