<html><header><meta charset="utf-8"><title>股壇瀏覽器：鋼鐵股歐資未買夠</title></header><body><h1>股壇瀏覽器：鋼鐵股歐資未買夠</h1><p>阿董對50萬人大遊行反應遲鈍，令外資對港股更具戒心，港股早段隨外圍升逾百點後，午後有歐資出貨，恒指一度倒跌，好彩最後仍升43點，收報9646，成交89.14億元。&#13;<br> 田少話阿董今次乜嘢意見都會聽。其實，阿董只需聽清楚溫總講乜就已經夠。溫總話「香港是中國的香港」，即是23條何時立法都改變不了香港屬於中國的事實；「香港是香港人的香港」即是香港並非你董家天下；「香港亦要面向國際」，即是阿董你要回應英、美、澳等國際的聲音。重有，唔好成日以為身邊自稱左派人士嘅聲音，就等同中央的聲音。<br> &#13;<br> <spanclass>tom抽水似有大動作 &#13;<br> tom.com（8001）一向收購都係發行新股支付，唔鍾意畀現金，但公司噚日晨早停牌，話要配售4.5億股，集資逾10億元，公司本身持逾3億元現金，但重要抽咁多水，即時引起市場議論紛紛，有傳聞話tom打算收購亞視或鳳凰衛視（8002）呢類大動作。&#13;<br> 鋼鐵股調整一段短時間後，噚日又炒到鏗鏘有聲，重鋼（1053）勁升9.55%，成交5133萬元；馬鋼（323）升10%，成交2.16億元；鞍鋼（347）升6.4%，成交達4036萬元。黑客話，由於歐資基金重未買夠貨，所以要繼續買。&#13;<br> 前日傳被股神出貨嘅中石油（857），噚日早上再跌逾4%，但下午見高盛出手接貨，好淡爭持下，跌幅收窄至1.1%，收報2.175元，成交達5.42億元。黑客話，中石油場外場內有唔少期權要結算，短期內會再出現大戶對撼場面。&#13;<br> 阿虎</spanclass></p></body></html>