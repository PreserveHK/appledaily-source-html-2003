<html><header><meta charset="utf-8"><title>　　唐英年第二次Naive - 李八方</title></header><body><h1>　　唐英年第二次Naive - 李八方</h1><p>工商及科技局局長唐英年做問責局長都有一年，但做嘢都重係懵懵吓，所以俾人笑佢「Naive（天真）」。&#13;<br> 話說噚日議員梁劉柔芬提出一個關於亞太區時裝中心嘅議案，原本要由唐英年負責回應。點知唐少喺討論前，離開咗議事廳，令會議暫停咗十幾分鐘，搞到主席范徐麗泰面都黑埋。其實佢上任冇耐，已經試過一次連自己提嘅決議案都遲到。&#13;<br> 當唐少俾人Call到爆機趕返立法會時，民主黨議員李華明見到佢笑咗一句：「你好似係第二次嘞。」&#13;<br> 唐少嘅回應真係一絕，據肥仔明形容，佢以一副好naive嘅態度反問：「啲Member'smotion（議案）要局長在場嘅咩？」肥仔明一時唔識回應，因為佢諗唔到唐少做咗一年局長兼N咁多年議員，連咁簡單嘅規矩都唔知。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>