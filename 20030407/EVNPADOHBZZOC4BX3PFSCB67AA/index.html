<html><header><meta charset="utf-8"><title>愛心大使探社區派口罩</title></header><body><h1>愛心大使探社區派口罩</h1><p>近排城中熱門話題，莫過於非典型肺炎。這種神秘病毒殺人於無形，人人急忙做足防禦措施。平日少有發市嘅口罩、手套同消毒用品，更一度賣斷市，大使經常出入醫院做訪問，梗係唔敢怠慢，一於罩不離口。&#13;<br> 不過講開又講，近呢個月，大使喺呢方面嘅開支都幾大，最誇張嘅時候，大使試過用二十五蚊買一個口罩，真係肉都赤，但係為咗保住條命仔，貴啲都迫住要買；雖然𠵱家口罩嘅價錢已經回落咗一啲，但個別地區仍然賣緊三至五蚊一個，大使喺度諗，假設一家幾口，一人一日用兩、三個，呢條數都幾襟計，有經濟能力嘅都會覺得負擔重，更莫講一啲無工作能力嘅老弱婦孺？<br> &#13;<br> <spanclass>望口罩商支持 &#13;<br> 有靠綜援金生活嘅單親婦女，就同大使呻，話呢排買口罩都買到窮，最慘呢啲特殊開支社署唔會有額外津貼，𠵱家風頭火勢，佢又唔想搵幾個仔女條命去博，惟有自己食少餐，慳多些少錢畀啲仔女買口罩。&#13;<br> 蘋果基金睇見呢班弱勢社群嘅需要，特登訂購咗一批口罩，每次大使探訪嘅時候，都會送一啲畀佢哋，不過因為數量有限，每人暫時只可以資助七個。雖然區區七個口罩未必幫得到好多，但蘋果基金都好希望略盡綿力，同社會人士共度時艱。&#13;<br> 大使亦想趁呢個機會呼籲一吓所有口罩供應商，希望你哋可以支持吓蘋果基金呢個派口罩行動，捐贈或者以超低優惠價錢賣畀我哋，令更多貧困家庭受惠。查詢請致電蘋果基金熱線，電話：29908688。&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>