<html><header><meta charset="utf-8"><title>　　愛駒開齋夏佳理風騷 - 李八方</title></header><body><h1>　　愛駒開齋夏佳理風騷 - 李八方</h1><p>馬會董事陳祖澤愛駒「交得準」上個禮拜三晚贏馬，話口未完，噚日就輪到馬會主席夏佳理隻「駿河」開齋，可惜夏主席另一隻愛駒「豪門伯爵」喺第六場跑第二，如果唔係就一日拉兩次頭馬，今次夏主席兩隻愛駒合共幫佢贏咗九十萬獎金，真係令人羨慕。<br> &#13;<br> <spanclass>身價三千四百萬 &#13;<br> 記得上周跑打吡，八方都有落飛捧「駿河」，但當日跑唔出，噚日冇買佢就贏，可見「唔係你財唔入你袋」係有道理嘅；賽後大家喺凱旋門見到主席，問佢去馬點解唔單聲，點知主席好風騷咁話：「如果咁大聲，邊度有九倍？」咁又係，八方惟有轉話題讚佢隻馬跑得好，夏叔就答話：「跑得出，你哋當然咁講啦。」&#13;<br> 唔講唔知，原來主席隻「駿河」周歲身價高達三千四百萬港元，呢隻四歲愛爾蘭自購馬來港前曾經跑過法國打吡，其後被夏叔睇中，搵馬販代佢向當時嘅馬主出價要求割讓，至於用咗幾多錢購入，夏叔就冇同八方講，「駿河」喺香港跑咗五次就贏，都算眼光獨到，能否追上「翠河」成就，就要睇蔡神仙蔡約翰喇。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>