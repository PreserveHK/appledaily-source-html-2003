<html><header><meta charset="utf-8"><title>一味窩輪：實際溢價高9737買唔過</title></header><body><h1>一味窩輪：實際溢價高9737買唔過</h1><p>恒指全日高低波幅96點，收報8571，微跌7點。睇指數，以為個市好太平，其實不然，輸家多過贏家幾條街。&#13;<br> 升幅超過10%嘅窩輪，兩隻手掌數得晒，得6件，而且普遍成交唔多，但跌幅超過10%嘅窩輪，則總共48件，減去冇成交嘅（即係按盤價下跌嗰批），都有36件。呢啲變化，就係反映好多Call輪溢價收縮，即係即使正股企定定，啲Call輪都要跌。&#13;<br> 中海油Call輪9737，收54仙，升26%，成為輪王，正股（883）彈高35仙，收10.35元，帶挈隻Call輪。&#13;<br> 9737今年8月夠鐘，溢價7.6%，槓桿率19.2倍。末期同特別股息30仙，下月除息，計埋除息因素，隻輪實際溢價超過10%。油股波幅一般唔大，隻輪唔值得咁高溢價，買唔過。如果要買中海油Call輪，應該揀隻9271，11月到期，現價17.6仙，負溢價2%，槓桿率5.9倍。<br> &#13;<br> <spanclass>9691未跌夠 &#13;<br> 中遠Call輪9691收24仙，散41%，跌幅榜排第2，跌得咁勁，多得正股（1199）由7.30元跌落6.80元。隻輪7月到期，溢價16%，槓桿率28.3倍。期望正股有16%升幅，似乎唔多實際，所以隻輪又係未跌夠。&#13;<br> 章盛</spanclass></p></body></html>