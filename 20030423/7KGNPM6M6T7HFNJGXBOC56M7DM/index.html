<html><header><meta charset="utf-8"><title>股壇瀏覽器：國泰難大幅反彈</title></header><body><h1>股壇瀏覽器：國泰難大幅反彈</h1><p>內地宣布取消五一黃金周長假期，內地航空旅遊業大受打擊，香港旅遊零售業亦叫苦連天。&#13;<br> 持有港龍股權的中航興業（1110）更飽受雙重打擊，因為空運牌照局上周四批准國泰（293）經營內地航線，港龍將要面對國泰的競爭。中航興業噚日股價大跌8%，收報0.91元，國泰則逆市上升2.3%，企於9元收市。不過，國泰要進軍內地市場仍須等待中國當局的批准，相信仍需一段時間，其間唔排除中國為保障中資航空公司利益而阻攔國泰進軍內地，再加上肺炎疫症何時平息仍未知，國泰想大幅反彈其實幾難。&#13;<br> 好多人都話取消黃金周，香港各行各業影響大。阿虎覺得其實搵嚟講，即使長假照放，內地來港旅行團同樣大減，本港旅遊業咪一樣咁蕭條，重浪費埋黃金周，反而等SARS事件平息後，中國政府於今年稍後補放黃金周假期，咁對香港全年旅遊業重有利。&#13;<br> 各行各業喊窮主要係想迫弱勢政府推出更多救市措施，但衰在噚日朝又有對沖基金抽高美電滙價，相信阿松嘅救市措施又要慢多幾拍至可以推出。<br> &#13;<br> <spanclass>華晨傳有中資力接 &#13;<br> 華晨中國（1114）被個別歐資基金減持，股價由近期2.025元水平下跌至噚日的1.70元，累積跌幅達16%，過去3日華晨成交額均超過1億元。據聞歐資唔係驚華晨訴訟問題會出亂子，而係驚內地汽車市場競爭大，令車價受壓及銷售成本增加。此外，SARS亦對內地經濟有負面影響。&#13;<br> 另一邊廂，聽聞有中資大買盤接貨，同時一班本地華資亦繼續力頂，重話經過一輪收集，當沽壓縮減後，華晨可再次開車。同類股駿威汽車（203）近排亦跌唔少，噚日收報2.675元，跌4.5%。&#13;<br> 阿虎</spanclass></p></body></html>