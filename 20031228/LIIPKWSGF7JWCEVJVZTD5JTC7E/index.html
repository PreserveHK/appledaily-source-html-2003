<html><header><meta charset="utf-8"><title>　　何志平無厘頭扮鸚鵡 - 李八方</title></header><body><h1>　　何志平無厘頭扮鸚鵡 - 李八方</h1><p>民政事務局局長何志平噚日公布區議會委任名單，咁近元旦大遊行，阿董又死唔肯順民意減少委任人數，你估政府唔驚會激起更多市民呢個星期四上街，重演7.1嘅震撼場面？&#13;<br> 所以肥仔平噚日講嘢好小心，寧願答非所問，都唔會偏離官式答案。佢就好似隻鸚鵡咁，無論記者點問政府做乜唔聽民意，佢都不停重複話政府跟足法例，用以往委任區議員嘅先例做擋箭牌。記者又唔會好失望，因為原本都唔會有太大期望。&#13;<br> 不過搞笑一刻出現喺記者會完結之時，準備走嘅何志平忽然行返轉頭，叫住記者話重有一件事。記者個個豎起耳仔，點知何局長由平安夜嘅垃圾講起，話雖然垃圾大減係好事，但最近大家都要多啲注意個人衞生。講委任變咗講個人衞生，肥仔平你都真係得㗎喇！&#13;<br> （圖）肥仔平一招答非所問，無厘頭又唔高招。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>