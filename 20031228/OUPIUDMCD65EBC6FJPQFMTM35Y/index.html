<html><header><meta charset="utf-8"><title>萬事得RX-8Roadster限量版誘人</title></header><body><h1>萬事得RX-8Roadster限量版誘人</h1><p>近年推出咗多款新車嘅日本萬事得汽車，日前又宣布會為旗下嘅RX-8及Roadster（即港版MX-5）車系，推出限量特別版，以吸引一眾Fans咁話。&#13;<br> 其中最吸引嘅，相信會係加裝有全車大包圍、巨型跑車合金胎軨，並限量300部嘅RX-8Mazdaspeed特別版喇！不但造型較原有型號來得更富動感之外，廠方更為其加配全新PCM（PowertrainControlModule）系統，以改善引擎嘅吸氣及排氣量、改換經過改良嘅跑車排氣鼓、用上特製火嘴等等，從而令車子嘅性能表現更上一層樓。與此同時，一套懸掛彈弓亦改用跑車化設計，匹配全新吸震筒組合，除可將車高降低20mm外，更能令循迹性及操控表現，變得更強更敏銳呢！&#13;<br> 至於限量350部嘅RoadsterTurbo，佢嗰個全新嘅造型響四輪17吋跑車合金胎軨襯托下，頓時變得極具吸引力；而車廂內部亦有些許改動，以切合其開篷跑車嘅身份。然而，一台加入有Turbo裝置嘅1.8公升直4偈，馬力輸出達172匹，而扭力輸出更較原有型號增多20%（達21.3kgm），匹配經過強化改良嘅波箱及懸掛組合，無論起步或加速，都要較前來得更強更勁。</p></body></html>