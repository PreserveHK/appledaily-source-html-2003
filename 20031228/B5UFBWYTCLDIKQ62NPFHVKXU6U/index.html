<html><header><meta charset="utf-8"><title>臨尾入波上盤悲喜易轉<br>球驗客手記：阿仙奴、曼聯躉變臉</title></header><body><h1>臨尾入波上盤悲喜易轉<br>球驗客手記：阿仙奴、曼聯躉變臉</h1><p>英超「拆禮物日」可謂主場球隊惡晒，連查爾頓都「拆車」做禮物，相信亦有唔少波友同我求大俠一樣，追捧阿仙奴同曼聯，最後一分鐘結果，真係天國與地獄。<br> &#13;<br> <spanclass>亨利「埋齋」抹一把汗 &#13;<br> 阿仙奴日前對狼隊主客和讓球同亞洲盤都要讓兩球，但睇住「兵工廠」成個下半場無心進攻，入多球都難，點知亨利完場前一分鐘省入一粒，幫我求大俠同成班追捧波友唔少。到曼聯個場，半力出擊都可以一直三比一領先，又係到完場前入波，之不過係愛華頓入波，因為曼聯讓球主客和讓一球，亞洲盤讓到球半，結果鄧肯費格遜呢個對比賽勝負無關係嘅士哥，搞到我求大俠同追捧波友谷氣到爆！<br> &#13;<br> <spanclass>NBA頻開冷主捧馬刺贏到笑 &#13;<br> NBA波盤喺噚日美國嘅拆禮物日狂吹冷風，十三場波竟然有十一場開咗下盤，下盤客肯定有個和味嘅BoxingDay。其中一場開上盤嘅比賽喺馬刺主場大讓魔術十二分半，結果馬刺波盤齊贏。唔單只連勝十二場，而且其中十一場重贏盤㖭，如果近排醒目捧馬刺肯定贏到笑！</spanclass></spanclass></p><p><spanclass>泰臣撲水赴日打格鬥還債 &#13;<br> 我求大俠最近睇日本報紙，見到前世界拳王泰臣，可能喺明年初到日本，同日本嘅格鬥之王加西亞打一場比賽，而且重可能同日本相撲冠軍小曙打多場㖭！睇到呢段報道，我求大俠都有啲心翳，如果泰臣唔係唔知自愛，搞到欠債纍纍，相信都唔使為咗搵日圓而打啲咁嘅比賽。<br> &#13;<br> <spanclass>古妮高娃搭上靚仔門神 &#13;<br> 網球「美少女」古妮高娃雖然冇打波都一段時間，但新聞就keep住見報，最近一單話佢搭上咗德甲聯球隊史特加嘅靚仔門將希迪布蘭。雖然後生仔拍吓拖都好正常，但希迪布蘭被喻為德國門神接班人，而且形象一向乖乖仔，千祈咪俾緋聞所累，喺歇冬後表現跌「watt」呀！<br> &#13;<br> <spanclass>奧雲送鑽戒𠱁女友但唔結婚 &#13;<br> 養傷多時嘅利物浦前鋒奧雲，終於可以喺一月四日嘅足總盃復出。奧雲都幾浪漫，喺聖誕期間就花咗約十三萬港元，買咗隻鑽戒畀女友露薏絲。不過，佢就強調呢個唔係訂婚禮物。其實露薏絲幫奧雲連女都生埋，奧雲又使唔使咁強調未同佢結婚住呢？</spanclass></spanclass></spanclass></p></body></html>