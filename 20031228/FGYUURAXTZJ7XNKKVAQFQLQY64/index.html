<html><header><meta charset="utf-8"><title>　　民建聯請槍教易容術 - 李八方</title></header><body><h1>　　民建聯請槍教易容術 - 李八方</h1><p>民建聯自從區議會一仗大敗之後，所謂痛定思痛，第一時間請教各方友好，學者同埋精英，真係好似新主席馬力咁講──開門建黨。&#13;<br> 據聞，班軍師臨危嘅建議，有不少民建聯都受落，希望可以即時改變形象，頂住一陣，再從長計議。軍師們認為，民建聯絕對有生存空間，只係以阿董為首嘅特區政府太冇義氣──有事鍾無艷，唔夠票就搵民建聯；無事夏迎春，同民主黨拍膊頭扮民主。&#13;<br> 唔怪得馬力上任後冇幾耐，就批評當局喺區選嘅時候冇幫手，如果派幾個較高民望嘅司局長出嚟助選握手，葉國謙未必會輸。咁梗係指煲呔、唐少同埋冬冬啦，至於詩姐姐、馬仔，肥何、林D9佢哋就多謝夾盛惠咯。&#13;<br> 軍師又認為，民建聯要掌握港人崇尚精英嘅風氣，你民建聯一味扮基層，扮工人階級，班中產同老闆使鬼聽你支笛咩。民建聯佢哋唔明余若薇點解人氣急升，所向無敵，無他嘅，余若薇係大狀，滿口流利英語，寫得、講得、重睇得，又有品味，雖然品味呢樣嘢唔係咁易學，但所謂知己知彼吖嘛，至於百戰百勝就要睇民建聯嘅易容術有幾高明啦。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>