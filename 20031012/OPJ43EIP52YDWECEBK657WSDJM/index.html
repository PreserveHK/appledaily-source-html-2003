<html><header><meta charset="utf-8"><title>短線遊：<br>馬屎洲石頭老過恐龍</title></header><body><h1>短線遊：<br>馬屎洲石頭老過恐龍</h1><p>今日變身地質學家，輕鬆行馬屎洲自然教育徑。&#13;<br>又是甚麼自然教育徑，有啥看頭？看石頭。石頭又有何看頭？看距今約2億8千萬至2億2千5百萬年前的沉積岩，比恐龍出現的年代更早，夠看頭了吧……&#13;<br>記者：陳漢榮&#13;<br>攝影：朱迅&#13;<br>模特兒：Chris、Pinky（RichStrategy）</p><p><spanclass><fontstyle>海灘拾貝  &#13;<br> 起點處有涼亭，歎慣冷氣的Chris又問：「老老實實，行幾耐先？難行唔難行先？」Pinky拍心口說：「來回2個半鐘，跛都行得掂。」由於教育徑就在岸邊，建議在下午2時出發，一來可稍避頭頂上的烈日煎熬，二來時值潮退，路變得更闊更好走。&#13;<br> Pinky埋頭苦幹揀心頭好：「成灘貝殼，唔執走寶。」先走一段盡是貝殼的灘路，Chris也拾得起勁：「我話呢個直頭係『貝殼灘』啦。」馬屎洲其實沒有正式的沙灘，有的只是由礫石、卵石組成的淺灘，在最面層，沙粒只佔少數。至於貝殼，是受海浪衝擊沉積在淺灘，為數不少是蜆殼，因這裏盛產水蜆，附近鹽田仔的漁民也經常來此摸蜆，幫補生計。</fontstyle></spanclass></p><p><spanclass><fontstyle> 2億年「老」石 &#13;<br> 「重有乜睇呀？幾時睇到嗰嚿2億幾年前嘅石頭啫？」Chris開始不耐煩，Pinky作了個禁聲手勢：「有！就好似呢隻蟹仔咁，差唔多同石頭一樣顏色，過癮呢？」除了一身保護色的海蟹，這裏還有海藻、海棠、黃菊、黃槿、秋茄……「𠵱？大樹菠蘿喎？」「呢啲唔係菠蘿，正式學名叫露兜樹，唔食得㗎。」&#13;<br> 「到嘞！就係呢堆石頭嘞！」二人連滾帶爬，登上這幅位處東南岸的臨海巨岩，Chris問：「點樣推斷岩石年份呢？」「靠指標化石囉！」所謂指標化石，即是暗藏在石頭裏的古生物化石，這幅沉積岩，內裏有瓣鰓類動物、腕足動物、雙殼動物、菊石等化石標本，這些生物出現在地質年代中的二叠紀，從此推斷，岩石有2億8千萬至2億2千5百萬年歷史，比恐龍出現的三叠紀還要早。</fontstyle></spanclass></p><p><spanclass><fontstyle>石都會生銹  &#13;<br> 再過是龍落水，一組岩石，排列整齊似龍脊，由岸邊伸延至海中，故名之，岩質屬頁岩，經長年累月的差別侵蝕與沉積作用造成。&#13;<br> 行行重行行，Chris有所發現：「嘩！嚿石生銹呀？」眼前的沉積岩，破裂表面呈不尋常的紅棕色，原因是含有氧化鐵成份的地下水穿過岩石縫隙，氧化鐵沉積，令石上出現生銹般的顏色；「呢嚿重過癮，發霉㖭！」Pinky這次看到的是石英斑岩，地心的高溫熔液含二氣化硅，同樣穿過岩石裂縫內壁，然後沉澱凝固，最後在表面出現這些白色的條紋與塊狀物。&#13;<br> 「唔止呀！重有金執呀。」二人在岸邊撈起的黃色石頭，色澤確有幾分似黃金，難怪之前有漁民誤以為是金礦，說穿了鬧劇一場，掏的只是「愚人金」，正式學名叫黃鐵礦，是由硫化鐵、黏土及其他物質積聚而成的橢圓結核。</fontstyle></spanclass></p><p><spanclass><fontstyle>即興玩過界鹽田仔排釣  &#13;<br> 意猶未盡，二人決定到鄰近馬屎洲的鹽田仔玩排釣。&#13;<br> 即興，沒準備魚竿魚餌，負責街渡接載的吳生說：「去我個魚排玩玩喇，我可以提供手絲排仔，如果要釣得專業，梗係自備魚竿好啲。」工具，有了，最關切問題，收穫呢？「深海排釣，唔差得去邊，畀啲耐性，三兩斤䱽魚、鱲魚、泥鯭走唔甩，好運嘅話，石斑仔加餸囉。」耐性，二人欠奉，三分鐘熱度，釣了1小時，魚籠裏，好好醜醜也有半斤泥鯭加1條黑鱲。</fontstyle></spanclass></p><p><spanclass><fontstyle>教你認石  &#13;<br> Chris在乘街渡途中問：「馬屎洲？好多馬㗎，個名好怪喎。」Pinky解釋：「正確名稱叫馬屎洲特別地區。」「有幾特別呀？」「等陣上岸你咪知囉。」翻地圖，馬屎洲特別地區指的是吐露港4個小島，包括馬屎洲、丫洲、洋洲及一個未命名的小島，上面的自然教育徑每隔一段便設有傳意牌，介紹島上奇特的地質面貌。&#13;<br> &#13;<br> <b> 交通</b> 大埔墟火車站乘20K專線小巴到三門仔總站下車，見三門仔漁港，後有街渡前往馬屎洲&#13;<br> &#13;<br> 吳生漁排街渡&#13;<br> 排釣收費：$80任釣&#13;<br> 街渡服務：每程$10&#13;<br> 電話：62832825</fontstyle></spanclass></p></body></html>