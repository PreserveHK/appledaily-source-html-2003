<html><header><meta charset="utf-8"><title>回到雞籠 - 陳也</title></header><body><h1>回到雞籠 - 陳也</h1><p>加州選民趕治州不力、令經濟急速插水的戴維斯落台，從135名候選人中挑了殲滅者TX大隻佬，選情有如荷李活C級製作的煽情電影，好睇在候選人夠無厘頭。奶霸脫衣舞娘最頂癮，坦承不必裸體或做愛便能出鏡已經開心死。奶霸幽大隻佬一默，叫他當選後別再性騷擾婦女，「到時來找我吧。」姣婆一樣遇着脂粉客選民，她得票八千多，排名第十，比汽車經紀、坐鍍金輪椅拉票的攝影師、相撲手和過氣童星受選民歡迎。加州人品味非常的比華利山，怪雞得好玩。</p><p>大隻佬上台，承諾要做人民的州長。加州人出名怪癖多，又是闊佬聚居地，甚難服侍。戴維斯曾經令加州風光這邊獨好，矽谷的科網泡沫破成幻影後，經濟陷入絕景，瀕臨破產邊緣。以往洗腳唔抹腳的爛攤難以收拾，曾經叱咤政壇的政客只能黯然落台。只道歉，向民眾哭哭啼啼說「我辭職係咪對社會有好處呢」無濟於事。鐵票如山，罷免既是聯邦憲法，州長問責出局，天經地義。大隻佬能否勝任，挽經濟狂瀾於既倒，是後話。選民意屬沒有從政經驗的新丁，將認屎認屁的老油條政客擯出局，加州選民擺明車馬，不會認同「無人做得比他好」，到大隻佬失職闖禍，罷免的大戲，再演一場亦無妨。加州不止橙甜，加州酒店悅耳，加州的選戰，高潮迭起，娛樂性爆燈，特區這一台政治雞籠馬騮戲，實在無得比。</p></body></html>