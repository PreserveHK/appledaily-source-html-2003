<html><header><meta charset="utf-8"><title>消費</title></header><body><h1>消費</h1><p><spanclass><fontstyle>$85任睇漫畫6小時  &#13;<br> 上樓漫畫店亦係旺角區較夜關門嘅店舖，一般都會接近凌晨關門。位於漢榮書局樓上嘅MIC漫悠館，如果你畀咗$20永久入會費成為會員後，首30分鐘就只收$7.5，其他每分鐘$0.25。如果唔做會員都係貴些少，而且重有特惠套票，$85任睇漫畫6小時。除咗有最Update嘅中、日漫畫外，報紙、雜誌種種書籍均齊全，重提供免費飲品㖭！&#13;<br> &#13;<br> MIC漫悠館&#13;<br> 電話：27107886&#13;<br> 地址：旺角奶路臣街國榮大廈1樓（漢榮書局樓上）&#13;<br> 營業時間：（星期六）11:30am-12:30am（星期日至五）11:30am-11:30pm</fontstyle></spanclass></p><p><spanclass><fontstyle>洗剪吹到午夜首次$88  &#13;<br> 如果你朝早要返工，又經常加班收得夜，有需要想搵個地方剪個靚髮都幾慘！旺角一間上樓髮廊除咗星期四休息外，平日都會營業至午夜12點。呢間髮廊最突出之處係每個座位均有一部迷你電視機（共10部），可以邊剪頭髮邊睇電視，認真歎！家陣首次幫襯剪髮，洗剪吹由$135減至$88，染髮都係$200起，都算經濟。&#13;<br> &#13;<br> 有髮剪&#13;<br> 電話：23852993&#13;<br> 地址：旺角花園街76號一樓全層&#13;<br> 營業時間：12:00nn-12:00am（星期四休息）</fontstyle></spanclass></p><p><spanclass><fontstyle>凌晨做腳底按摩  &#13;<br> 位於總統戲院斜對面、於渣菲大廈嘅健泰足療，估唔到營業時間做到凌晨四點。呢度裝修非常典雅，小記入去時已經覺得非常舒服。據知呢處以日本客較多，而本地熟客亦不少，由於開得夜，所以好多做晚市嘅朋友收工後就會嚟幫襯。收費方面，50分鐘腳底按摩收$128，而做50分鐘穴位推拿亦只收$158。&#13;<br> &#13;<br> 健泰足療&#13;<br> 電話：28345399&#13;<br> 地址：銅鑼灣謝斐道518號渣菲大廈9字樓（總統戲院斜對面）&#13;<br> 營業時間：11:00am-4:00am</fontstyle></spanclass></p><p><spanclass><fontstyle>全港最平$18一隻DVD  &#13;<br> 全港共有19間分店嘅「AMASS」DVD專賣店，銅鑼灣區就已經有4間，而每間嘅營業時間更延遲做到深夜2點鐘，啱晒夜晚冇嘢做嘅朋友去逛吓。佢哋唔單止收得夜，而且每隻原裝DVD售價亦特別平，如《小孩不笨》、《不速之嚇》及《一碌蔗》等大片都係賣$18，真係平過去深圳買老翻！&#13;<br> &#13;<br> AMASS&#13;<br> 電話：28347498&#13;<br> 地址：銅鑼灣駱克道535號地下（近崇光百貨）&#13;<br> 營業時間：10:00am-2:00am</fontstyle></spanclass></p><p><spanclass><fontstyle>深宵時分影貼紙相  &#13;<br> 如果你同一班朋友，凌晨時分喺旺角區睇完戲冇嘢做，不妨去銀城廣場地庫嘅「青春無限」影吓貼紙相。呢度有超過20部貼紙機，款式新又便宜，收費由$10至$40不等，所以有好多年輕男女幫襯。不過大家緊記，佢哋嘅營業時間都係開到凌晨一點咋！&#13;<br> &#13;<br> 青春無限&#13;<br> 地址：旺角西洋菜街南2A銀城廣場地庫&#13;<br> 營業時間：11:00am-1:00am</fontstyle></spanclass></p></body></html>