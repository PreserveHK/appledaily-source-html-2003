<html><header><meta charset="utf-8"><title>　　民建聯邀葉太入黨 - 李八方</title></header><body><h1>　　民建聯邀葉太入黨 - 李八方</h1><p>23條一役之後，民建聯四面楚歌，今年同明年嘅區議會同立法會選情告急，八方勢估唔到佢哋為挽回頹勢，竟然諗到一條「絕世好橋」：請23條悍將葉劉淑儀加入民建聯，代表該黨參選！&#13;<br> 噚日曾鈺成喺《鏡報》酒會上同記者爆料，搞到全場哄動，不過佢話葉劉聽到佢哋建議冇乜表示，佢估計係因為葉劉𠵱家最緊張個寶貝女，唔會諗其他嘢住。&#13;<br> 正所謂成也蕭何，敗也蕭何，民建聯因為同葉劉一齊強推23條而失民心，轉頭又打葉劉強勢作風嘅主意，如果葉劉日後真係應承，分分鐘成為左派大旗手，局面真係難以估計。&#13;<br> 曾鈺成又講起最近同梁錦松食飯，話題只限佢個BB女，但佢覺得阿松非池中物，遲早會出番嚟為港人「服務」。照咁睇，阿松、葉劉呢頭翻身下馬，嗰頭又有可能東山復出。香港市民冇票冇權，睇嚟都係冇聲出嘅多。&#13;<br> （圖）葉劉𠵱家最緊張個寶貝女，相信唔會睬民建聯。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>