<html><header><meta charset="utf-8"><title>地產多聲道：油街地皮租得唔好嘥</title></header><body><h1>地產多聲道：油街地皮租得唔好嘥</h1><p>最近成日忙住叫人支持中環及灣仔填海嘅孫公，或者下個月就公布勾地表。市場𠵱家最關注當然係明年會唔會有大型市區地皮攞出嚟賣，其中幾年都冇人成功勾出拍賣嘅北角油街地皮，今年初以短期租約，月租約四十八萬三千蚊租畀人做公眾停車場，今個月底到期，聽講政府會以月租形式續租，第日就算真係將塊地擺落勾地表，喺未被人勾出之前，每月都會有成五十萬收入，當做幫補吓。&#13;<br> 如果政府要賣呢幅地，只要提早一個月通知就可以收番嘞，靈活方便，重唔使畀人鬧浪費資源㖭。蘭西聽講塊地嘅貨倉部份，現時重租咗畀人拍戲㖭。&#13;<br> 另外，政府𠵱家銳意要㩒低樓市重災區將軍澳嘅地積比率，所以明年索性唔賣將軍澳地，等定實咗地積比先至再作打算。<br> &#13;<br> <spanclass>炒舊樓發達冇人知 &#13;<br> 樓市早前突然轉熾熱，吸引投資者入市掃貨，蘭西聽聞有啲舊區，由老牌家族持有嘅樓盤，好日都冇人吼，最近都全部沽清，買家全部都係喺好短時間內入市，而且有啲重係一買就幾件，擺明係投資者。&#13;<br> 喺轉角市時刻，啲落後大市嘅單位，會俾先知先覺嘅買家或投資者買咗，若果即時放售，估計好快都可以賣得出，製造短炒獲利成交，加上係舊樓，分分鐘賺到笑都冇人知，唔似大屋苑咁，一成交就通晒天。</spanclass></p><p><spanclass>傲雲峰貸款名額或加碼 &#13;<br> 走中細價樓路線嘅土瓜灣傲雲峰，銀碼適合政府置貸客，咁啱房委會停止接受置貸申請，長實同新世界就提供類似嘅貸款計劃畀買家。長實助理營業經理梁焯鏗話，已派出1000份貸款申請表格，當中十三名買家取得貸款後買咗傲雲峰；原定貸款名額120個，𠵱家研究緊會唔會加碼。&#13;<br> 為推動三房單位市場，利嘉閣地產噚日搞記者會，宣布送出三房單位裝修設計優惠，兩個名額，每個五萬蚊。為咗生鬼啲介紹呢個優惠，搵嚟營業部同事負責扮魔術師，講解房間可以點變化。<br> &#13;<br> <spanclass>美記新人月賺二十萬 &#13;<br> 做經紀只要肯努力夠細心，賺錢真係話咁易，好似啱啱加盟美聯紅山半島分行嘅劉玉珍，第一個月就做到超過六十萬佣金，個人估計有二十萬落袋。&#13;<br> 聽佢上司羅文駒講，劉小姐入咗呢行幾年，做開中半山豪宅，最近加盟紅山分行，出任客戶經理。佢喺聯絡啲客以更新資料時，介紹咗個南區複式豪宅畀個客，最後成交埋，價值二千萬，再加埋其他兩間豪宅，一個月促成交易總值三千五百萬，為公司帶來逾六十萬佣金。&#13;<br> 羅文駒話，以佣金計佢唔係最多嘅一個，但加入第一個月做到咁多數就好少見嘞，所以送咗份超過兩千蚊嘅禮物獎勵佢。</spanclass></spanclass></p><p><spanclass>廣州時裝舖承租力強 &#13;<br> 沙士疫症過後，本港零售市道好轉，對商舖需求增加，內地廣州都有相同情況。戴德梁行最新物業報告指出，廣州舊城區如北京路同上下九路嘅商舖，租金都升咗，比舊年升約五個巴仙。&#13;<br> 第四季交投預期仍見活躍，報告話建材超市、飲食、同代理行係租舖嘅主力。至於白雲同天河東部，因為多住宅發展，估計會係超市、便利店同百貨店嘅擴張焦點。&#13;<br> 睇番第三季嘅租務成交，以服裝店嘅承租能力最強，好似北京路嘅街舖，服裝店可以畀到月租每呎三百零幾人民幣；而下九路同類嘅街舖，呎租約百二蚊人民幣。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>