<html><header><meta charset="utf-8"><title>爆機狂迷：獨家內部測試版<br>TRON2.0數碼世界連場激戰</title></header><body><h1>爆機狂迷：獨家內部測試版<br>TRON2.0數碼世界連場激戰</h1><p>《Matrix》勁玩虛擬世界，Fans大呼過癮，其實早喺20年前，電影《TRON》（電子世界爭霸戰）已經先知先覺，以當時頂尖技術炮製電子世界，嗰種黑暗無助嘅冰冷感，今時今日睇都唔覺Out。雖然電影續篇一路冇下文，不過就喺PCGame上復活，推出《TRON2.0》，令機迷重新投入其虛擬世界。&#13;<br>記者：徐影龍&#13;<br>ImageGirl：Christy</p><p>雖然《TRON2.0》要到8月26日先正式發售，不過《蘋果》率先獲得迪士尼內部獨家測試版，比網上公開下載版本內容更豐富更齊全，玩齊單打故事模式同LightCycles對戰，今日就同大家實地測試一下各方表現。</p><p><spanclass><fontstyle>故事懷舊玩法新鮮  &#13;<br> 遊戲內容同20年前分別唔大，人類透過數碼化進入電腦世界消滅邪惡勢力，屬大路兼老套類型，大人可能會啱Feel啲。不過遊戲畫面同玩法就非常之與時並進，顯示晶片老大哥nVIDIA協力製作「TRONGlow」圖像引擎，營做經典場景Cyber感覺。玩法屬大熱動作解謎類，邊行邊打搵卡開門過關，再穿插故事內容。咪以為場景簡單，查實對玩家電腦要求好嚴格，P42GHz、256MB冇走雞，配埋Geforce系列就着數啲。筆者以ATIRADEON9100測試效果強差人意，幾乎連最低要求都Run唔順。</fontstyle></spanclass></p><p><spanclass><fontstyle>經典片車多人混戰  &#13;<br> 電影最為人津津樂道要算拎支棍彎低身變成電單車，喺虛擬世界肆意片車。遊戲呢個對戰模式改為騎住架超型LightCycles，拖住條尾圍攻敵人，可以話係《貪食蛇》始祖，支援16人連線大混戰，不過8打8真係好混亂，分分鐘鬼打鬼，絕對講求合作默契。支援由CREATIVE提倡嘅EAX音效系統，利用強大運算將現場環境模擬出嚟，配埋多聲道喇叭，真係打機至高享受。不過唔係用緊SBLIVE系列音效卡嘅話，處理器又多一種負擔，若發現降低畫面質素都冇助流暢度嘅話，不妨試下關閉EAX系統。</fontstyle></spanclass></p><p><spanclass><fontstyle>八月力谷  &#13;<br> 《TRON2.0》8月26日全球同步推出，港版暫定賣價$260已經唔算貴，重要隨Game附送Remaster嘅特別版《TRON》VCD，等機迷重溫經典情節，大大增加打機投入感。緊隨而來重有《TRON2.0》Figure同Be@rbrick玩具，期望谷起《TRON2.0》熱潮。</fontstyle></spanclass></p><p>對應機種：PC&#13;<br> 遊玩人數：1人（可連線）&#13;<br> 開發商：BuenaVistaGames&#13;<br> 推出日期：8月26日&#13;<br> 售價：$260（送VCD）&#13;<br> 試玩下載：<ahref http:>www.tron20.net </ahref></p></body></html>