<html><header><meta charset="utf-8"><title>　　唐英年父子　誓不同機 - 李八方</title></header><body><h1>　　唐英年父子　誓不同機 - 李八方</h1><p>呢排人人都話新上任嘅財政司司長唐英年腳頭好，噚日唐少首次以財爺身份外訪，就撞正香港掛三號風球，架機飛飛吓不時遇上氣流震吓震吓，都咪話唔驚，好在最後都安全抵達目的地福州。&#13;<br> 起飛前八方問財爺，三號風球之下坐飛機驚唔驚？唐少好有信心咁話唔怕，因為現今科技好先進。不過八方就曾經聽聞，唐少同佢阿爸唐翔千有個協定，兩仔爺唔會坐埋同一架機，咁做嘅原因同英國皇室一樣：擔心有意外。今次連最近成日做「跟得夫人」嘅唐太郭妤淺都唔見出現，唔知係咪因為呢個原因呢？<br> &#13;<br> <spanclass>非常合作任影唔嬲 &#13;<br> 今次唐英年係去福州參加當地嘅「香港周」活動，向內地推介香港嘅投資環境。同機嘅隨行記者梗係唔放過機會，想喺飛行途中訪問唐少。唐少做咗司長未及百日，正所謂「蜜月期」都未過，當然非常合作笑口噬噬任影唔嬲。不過飛行時間太短，只有個幾鐘，架飛機又屬於細型號，非常迫夾，喺氣流影響下，記者最終亦被迫放棄，好在唐少識做，噚晚到埗後十點幾都喺酒店答記者問題，今日又會喺連串活動間抽時間同香港傳媒茶敍。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>