<html><header><meta charset="utf-8"><title>黃嘉豪出88馬經 - 左丁山</title></header><body><h1>黃嘉豪出88馬經 - 左丁山</h1><p>英超聯開鑼，馬會賭波投注亦已經合法化，於是左丁山用電話投注，點知落筆打三更，連輸三場，認真氣頂，想話賭波贏錢，唔知困難過賭馬。賽後檢討，左丁山啲馬迷心態未甩，唔鍾意賭一倍二嘅大熱門，明知曼聯贏面最高，仍然要博保頓可以逼和，有乜辦法唔輸吖？阿仙奴對愛華頓，又係一點二五倍大熱，諗住和局機會好高，一於買打和，點知阿仙奴十個對十一個，仍然贏二比一。利物浦主場車路士，車仔新埋班，到晏菲路球場絕少贏波，於是買打和，點知利物浦唔爭氣，令人失望，輸咗一比二，又累左丁山輸錢。</p><p>評馬名家黃嘉豪以前跟過左丁山寫馬經，聽完左丁山賭波輸錢古仔，哈哈大笑：「老細，你咁渣，不如信我份馬經，睇吓可唔可以幫你喺馬場贏番。」肥仔豪膽大包天。居然投資出版新馬經，叫做《88馬經》，八月三十日出版，每份只售二元!?嘩，學足肥佬黎策略噃，不過肥佬黎創辦《蘋果》，大把本錢去燒，肥仔豪得唔得呀？肥仔豪話：「希望各位老細、各界友好、廣大馬迷支持啦，貼士唔夠膽話包贏，但我哋絕對專業，全力以赴，首先出版一本《嘉豪第一招》，介紹來季可以吼實長追嘅銀行馬，好有參考價值㗎！」但願如此，聽講來季起碼有三份新馬經出版，競爭激烈，肥仔豪要脫穎而出，祝佢好運咯。</p></body></html>