<html><header><meta charset="utf-8"><title>玩轉除夕(一)：<br>除夕夜倒數熱點逐個捉</title></header><body><h1>玩轉除夕(一)：<br>除夕夜倒數熱點逐個捉</h1><p>過埋今晚就2004年，指定節目上街倒數趁熱鬧。一如以往，時代廣場繼續成為倒數熱點，連串Party加歌星頒獎典禮，實行以歡樂歌聲迎新年。嫌大路驚逼人，移師添馬艦玩機動遊戲倒數。重唔啱心水？咁千色許願樹同吃喝玩樂瓣瓣齊嘅工展會OK啩？除夕夜咁多好節目，斷估唔會悶親喇。&#13;<br>&#13;<br>記者：陳震霖、戴維浩　攝影：梁細權（部份相片由大會提供）　&#13;<br>模特兒：Emily、Steven（SunSpot）</p><p><spanclass><fontstyle>時代廣場睇完星倒數  &#13;<br> 時代廣場蘋果倒數，估計今年參加人數超過1萬人，有心撐場唔該早啲霸定靚位，當晚香港電台第二台全體DJ總動員，為大家現場主持音樂節目。未倒數先睇星，同場頒發「第二十六屆十大中文金曲——優秀流行歌手大獎」，可近距離一睹偶像風采，已落實出席歌手包括Boyz’、Cookies、Shine、Yumiko、GiGi，有心支持偶像，到時嗌大聲啲喇。&#13;<br> 晚上七時至九時大會安排有獎遊戲節目，獎品唔失禮，約$20,000鑽石吊墜1個加2張約$7,000來回曼谷機票。另外，每位入場觀眾都有1份禮物包，內有飲品、假髮、哨子，總之人人有份，永不落空。</fontstyle></spanclass></p><p>地點：時代廣場露天廣場&#13;<br> 時間：9:00pm至12:10am&#13;<br> 電話：21188900&#13;<br> &#13;<br> <spanclass><fontstyle>蘭桂坊牛女共舞  &#13;<br> 中環蘭桂坊今年除夕派對以牛仔舞做主題，由晚上六時開始，一班樣靚身材正嘅火辣辣牛女，會失驚無神出現橫街窄巷，扭盡纖腰載歌載舞，好！大家一齊跟住個Beat，跳住牛仔舞等倒數；踏正十二點，現場肯定雙語麗音，一句句「新年快樂」同「HappyNewYear」不絕於耳，大家無分國籍互相祝賀，一樣咁好Feel。</fontstyle></spanclass></p><p>地點：中環蘭桂坊&#13;<br> 時間：6:00pm至12:00mn&#13;<br> &#13;<br> <spanclass><fontstyle>工展會璀璨煙火  &#13;<br> 維園工展會搞咗「威馬工展迎新禧之奇幻新世紀」，個名水蛇春咁長，有乜玩先？到午夜時分，維園會燃放無數璀璨煙火，聯同雷射激光，隨着音樂同步照亮整個夜空，屆時重有水中雷射螢幕和火燄噴射等表演節目帶領大家進入倒數。</fontstyle></spanclass></p><p>地點：銅鑼灣維多利亞公園&#13;<br> 時間：11:00am至1:00am&#13;<br> 電話：25456166&#13;<br> 入場費：$10</p><p><spanclass><fontstyle>環球嘉年華跳樓過新年  &#13;<br> 柴娃娃玩機動遊戲，實行以刺激快感迎新年，今屆環球嘉年華添咗部新機動遊戲「急流歷險」，重有唔少新增攤位，大把獎品等你攞。將近十二點，唔該大家行定去「跳樓機」同「空中鞦韆」，一夠鐘，2款機動遊戲準時啟動，配強勁音樂同激光，半空「跳樓」過新年，超激。&#13;<br> 地點：香港金鐘添馬艦&#13;<br> 時間：12:00nn至1:00am&#13;<br> 票價：免費入場，機動遊戲、攤位遊戲及美食亭另外收費&#13;<br> 電話：83363751</fontstyle></spanclass></p><p><spanclass><fontstyle>千色許願樹冧女友  &#13;<br> 倒數前，先喺全港最高嘅「千色許願樹」前向摯愛傳情達意，包佢實冧到暈，慢慢諗，大把時間畀你慢慢將願望寫落許願卡，大會嘅巨型電視屏幕會顯示你嘅至冧宣言，臨場重有加強版燈光音樂滙演，千祈唔好錯過&#13;<br> 地點：中區皇后像廣場&#13;<br> 時間：6:00pm至1:00am（許願樹許願及亮燈時間）&#13;<br> 7:00pm至10:00pm（音樂燈光滙演，每半小時1場）</fontstyle></spanclass></p><p><b> 情侶溫馨浪漫倒數點</b> &#13;<br> 拖友如果唔想人迫迫上街倒數，向你推介以下浪漫夜景位，二人除夕倒數一樣可以溫馨迎新年。&#13;<br> &#13;<br> <spanclass><fontstyle>睇維港夜景  &#13;<br> 地點：山頂凌霄閣&#13;<br> 橋唔怕舊，女朋友可能口就話你老土，但係個心就唔知幾冧，信不信由你，睇維港夜景呢招萬試萬靈。&#13;<br> 開放時間：9:00am至1:00am電話：28490668</fontstyle></spanclass></p><p><spanclass><fontstyle>睇青馬及汀九橋夜景  &#13;<br> 地點：青嶼幹線觀景台&#13;<br> 抱住另一半，遠眺點點燈火嘅青馬大橋、汀九大橋醉人景色，浪漫迎接新一年。&#13;<br> 開放時間：7:30am至1:00am&#13;<br> 電話：24955825</fontstyle></spanclass></p><p><spanclass><fontstyle>煤氣燈石階  &#13;<br> 地點：都爹利街&#13;<br> 欄杆上所見的4支煤氣路燈，香港其他地方搵唔到，拖另一半坐喺度，兩個人倒數重唔夠溫馨？</fontstyle></spanclass></p></body></html>