<html><header><meta charset="utf-8"><title>股壇瀏覽器：肺炎肆虐國泰沽壓大</title></header><body><h1>股壇瀏覽器：肺炎肆虐國泰沽壓大</h1><p>美國攻打伊拉克進入第7日，雖然不時傳出伊拉克快將投降，但實際美軍仍面對伊軍頑抗，加上國際上反對美國動武的聲音亦愈來愈烈，美國若不能盡快擺平伊拉克，情況可能會變得更為複雜。港股轉趨觀望，好淡在9000水平爭持，最後下跌15點，收9047，成交金額49.12億元。外圍若有乜冬瓜豆腐，恒指隨時向下滑至8200方能企穩。&#13;<br> e莉莎話，有個客去東南亞度假返港之後，即刻落Order沽清國泰（293），近排個市成交咁靜，好難得有大Order，沽完貨當然問個客沽貨原因。大客話，搭機返港時發覺乘客唔多，1個人可坐3個位。落機時又有海關及工作人員戴着面具，同旅客玩「化妝派對」以示歡迎。乘搭龍運巴士回家時，上車即送一個「酸餿味道防毒SpaTreatment」，重要做足全程。因此佢認為，就算香港各界出盡法寶「吸引」旅客來港都冇用，旅遊業肯定出現不景氣，國泰難免受影響，最慘係唔知呢個「化妝派對」要玩到幾時。<br> &#13;<br> <spanclass>華資基金支持瑩輝 &#13;<br> 國泰今劑可能重慘過911，股價噚日收報11元，跌1.35%，成交金額達1.28億元，其中沽空佔4067萬元。記憶所及，國泰於911時，股價曾跌至5.90元，真係諗落都驚。&#13;<br> 瑩輝集團（1163）去年賺7686萬元，保持平穩，表現較市場預期略為差少少，不過股息3仙，都算有交代。黑客話，此股一向有本地華資基金支持，入貨成本唔算太貴，加上業績唔算太差，所以只有短暫沽壓，並未有進一步觸發洗倉潮，噚日重開始獲得支持反彈，升3.4%，收1.20元。據聞華資基金可能增持，至於係真係假，阿虎則唔敢肯定。&#13;<br> 阿虎</spanclass></p></body></html>