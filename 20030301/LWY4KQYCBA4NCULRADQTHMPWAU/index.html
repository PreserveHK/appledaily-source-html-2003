<html><header><meta charset="utf-8"><title>周末遊車河：<br>西貢至Hit路線放紙鳶睇石刻歎海鮮</title></header><body><h1>周末遊車河：<br>西貢至Hit路線放紙鳶睇石刻歎海鮮</h1><p>是日推介遊車河路線，遊西貢。&#13;<br>指定節目，先到大㘭門放風箏，再尋古迹，看鮮為人知的摩崖石刻，最後驅車直入布袋澳，划艇兼食當造海鮮，輕輕鬆鬆過一日，點睇？&#13;<br>記者：陳漢榮&#13;<br>攝影：黃子偉&#13;<br>模特兒：Suzuki、Nancy</p><p><spanclass><fontstyle>第1站  &#13;<br> 得悉首站是大㘭門，Suzuki與Nancy異口同聲：「風箏與風？我哋咪Twins？」到清水灣郊野公園內小食站，二女為選購何類型放箏起爭執，Suzuki自詡高手：「信我！細鳶輕身易起鳶。」Nancy不服：「信你就死！揀大鳶，易食風呀。」攝影哥哥發怒：「你兩個咪嘈，我話事，揀大鳶，影相好睇啲。」&#13;<br> 風箏場上，四方亭內，二女喘着氣。&#13;<br> Suzuki自唱自嘲：「當風箏遇上風……無風點玩呀。」Nancy抱怨：「又唔見其他人起唔到鳶？渣你就認啦。」發覺身旁的小兄弟在偷笑，Suzuki惱羞成怒：「𡃁仔，你起到鳶，隻風箏送畀你。」結論是風箏與面子兼失，為免尷尬，藉口一行樹木研習徑，火速逃離現場。</fontstyle></spanclass></p><p>&#13;<br> &#13;<br> &#13;<br> &#13;<br> 小食站&#13;<br> 開放時間：星期一至五10:00am至5:30pm，星期六、日8:00am至8:00pm&#13;<br> 風箏售價：$25至$40&#13;<br> 行車路線：大㘭門路迴旋處直入清水灣郊野公園，有30個免費車位。</p><p><spanclass><fontstyle>第2站  &#13;<br> 沿龍蝦灣路進發，看臨海摩崖石刻，Nancy幻想力豐富：「我估係外星人留低嘅記號。」Suzuki硬要鬥嘴：「係呀！你鑿嘅！你咪外星人囉！」查實此石刻於1980年由旅行人士發現，呈幾何形及鳥獸狀的紋飾久經侵蝕，甚模糊，一說這是天然侵蝕所致，一說這是遠古船民的出海紀錄，暫未有定論，現為法定古迹。&#13;<br> 看罷石刻，二女拿出手排鬥快釣魚，好不容易有石狗公上釣，Nancy不忿：「咁細條，要唔要都罷。」Suzuki洋洋得意：「吃不到的葡萄是酸的，嚟龍蝦灣釣魚，真係釣龍蝦咩。」&#13;<br> &#13;<br> 行車路線：&#13;<br> 沿龍蝦灣路進發，見一避車處，有指示牌指示石刻所在。</fontstyle></spanclass></p><p><spanclass><fontstyle>第3站  &#13;<br> 天后廟側的摩崖石刻更值遊覽，因它是香港最早的記年石刻：1274年，南宋，汴梁人嚴顯彰與三山人何天覺同遊南北佛堂門，刻石為記，是研究西貢天后廟歷史的第一手資料。看罷，Nancy忽發思古之幽情：「古人真係有情懷，咁大段文，你估要鑿幾耐呢？」Suzuki揶揄：「話明係古人，梗有情懷啦，好似你咁咩，淨係識寫『到此一遊』。」&#13;<br> &#13;<br> 行車路線：&#13;<br> 大㘭門路入清水灣鄉村俱樂部，有指牌指示石刻所在，有14個免費車位。</fontstyle></spanclass></p><p><spanclass><fontstyle>第4站  &#13;<br> 走布袋澳漁村小巷，一瞥，見有小艇出租。Nancy怕水，裝作視而不見，好動的Suzuki卻嚷着要玩。不一會，人已在水中央，查實布袋澳三面環山，風平浪靜，翻艇機會是零，但出海易，靠岸難，船槳左扒右撥，還是團團轉。一上岸，二女買海味，講價，難得地槍口一致：「我哋咁索，計平啲啦！」「好平㗎嘞！」「平$5啦！」「……」又擾攘了半小時，老闆娘敵不過她們的「絕世煩音」，投降。&#13;<br> 喊餓，布袋澳海鮮食肆林立，Suzuki選最盡頭的「海鮮島漁港」，原因是：「有碼頭伸出海中心，喺海中心食海鮮，咁先有Feel嘛。」除了有Feel與海鮮種類齊全外，這裏不收油料，只收0.5%服務費，也是賣點之一。&#13;<br> &#13;<br> 行車路線：&#13;<br> 沿布袋澳路直入布袋澳村，有10個免費車位。&#13;<br> &#13;<br> 陳記小艇&#13;<br> 收費：星期一至五1小時$30，星期六日$100全日&#13;<br> 電話：93587730&#13;<br> </fontstyle></spanclass></p><p><spanclass><fontstyle>美味之選  &#13;<br> 蛋白花雕蟹&#13;<br> （上，約$10/両）&#13;<br> 新菜式，雞油加花雕酒，連花蟹蛋白一起蒸，酒香撲鼻。&#13;<br> &#13;<br> 椒鹽瀨尿蝦王&#13;<br> （下，約$13/両）&#13;<br> 稱得上瀨尿蝦王，每隻至少12両重，椒鹽煮，簡單惹味。</fontstyle></spanclass></p><p>海膽燜伊麵&#13;<br> （上，例牌$98）&#13;<br> 無花無假，當造本地新鮮海膽，每碟伊麵至少有4両海膽肉，用上8隻海膽。&#13;<br> &#13;<br> 游水墨魚刺身&#13;<br> （下，約$10/両）&#13;<br> 來自南中國海的墨魚正值當造，一魚兩食，除刺身外，還可白灼或椒鹽墨魚頭。</p><p><b> 食客之言</b> &#13;<br> 華仔：「揸車入布袋澳食海鮮，多數揀呢間，喺海中心食海鮮，氣氛好啲嘛！」</p><p>店名：海鮮島漁港（21785151）&#13;<br> 地址：清水灣道布袋澳村6號地下</p><p><spanclass><fontstyle>三菱Pajero新裝更吸引  &#13;<br> 剛啱抵港嘅新版三菱Pajero，雖然造型與原有型號相近，但就改換上全新家族式鬼面罩、四輪新款合金軨，同埋新款泵把內藏霧燈等等，從而令賣相變得醒目有型得多；車內設備又見齊全，高級真皮座椅、原廠恒溫冷氣及多功能彩色顯示屏幕全部都有齊，可謂一應俱全。引擎配搭方面，其中頂級版一台3.5公升V6GDI偈，動力輸出充裕外，而且重有低耗油量嘅特性㖭！&#13;<br> &#13;<br> <b> Pajero3.5V6GDI小檔案</b> &#13;<br> 引擎：3496ccV6DOHC&#13;<br> 馬力：220ps/5500rpm&#13;<br> 扭力：35.5kgm/3750rpm&#13;<br> 尺碼：4770×1895×1855mm&#13;<br> 軸距：2780mm&#13;<br> 車重：2100kg&#13;<br> 新車售價：$398,000&#13;<br> 車輛提供：環宇汽車（27211111）</fontstyle></spanclass></p></body></html>