<html><header><meta charset="utf-8"><title>周末遊車河　直踩小欖玩高卡車兼睇日落BBQ</title></header><body><h1>周末遊車河　直踩小欖玩高卡車兼睇日落BBQ</h1><p>自定路線遊車河，最忌趕頭趕命；一站又一站，飛車四圍撲，又要顧及泊車位，邊算遊車河？&#13;<br>是日推介一條簡單路線，吃過午飯出發，沿青山公路走，先到小欖玩高卡車，之後直踩入龍鼓灘，夾啱時間看日落，玩個夠，然後再過隔鄰的燒烤場BBQ，這樣輕輕鬆鬆過一日，你又點睇？&#13;<br>&#13;<br>記者：陳漢榮　&#13;<br>攝影：彭自維、陳盛臣　&#13;<br>模特兒：Lydia、Vicki</p><p><spanclass><fontstyle>兩種人兩種心態  &#13;<br> 一提飆車，兩模特兒心情各異。&#13;<br> Vicki喜出望外：「正！好耐都未玩過。」飛快步往接待處，忙着選頭盔；身材的骰的Lydia眉頭一皺：「未玩過，好驚，會唔會炒車㗎？」&#13;<br> &#13;<br> <b> 打賭賽車</b> &#13;<br> 落跑道，選戰車，10部大車6部小車，Lydia不自量力，矮小身軀硬要挑大車，難為工作人員要給她額外的背塾，雙腳才拈得着油門與煞掣。開跑前，兩女輸賭，5圈為限，誰輸了就請吃下午茶。&#13;<br> &#13;<br> <b> 監人陪炒</b> &#13;<br> 跑道全長600米，路不算窄，但急彎多，車速最高24公里，Vicki踏盡油門，不消一刻已拋離3圈，只有吃塵份兒的Lydia不忿，加速，如箭般撞向Vicki的戰車：「呢啲咪叫攬炒囉！追你唔到都要你陪炒。」&#13;<br> &#13;<br> <b> 願賭服輸</b> &#13;<br> 結果Lydia輸，只好自掏腰包，到小食部捧回大碟小碟點心：「居然有即叫即蒸點心食，幾有誠意。」Vicki附和：「正！點心味道唔錯，因為有人請。」「你好寸喎……」之後鬥嘴離場。</fontstyle></spanclass></p><p><spanclass><fontstyle>攬炒全程睇  </fontstyle></spanclass></p><p><spanclass><fontstyle>初哥有嘢講  &#13;<br> 首次玩高卡車的唐小朋友：「好好玩呀！我贏咗爸爸，不過我知爸爸讓我嘅。」</fontstyle></spanclass></p><p><spanclass><fontstyle>駕車路線  &#13;<br> 1荃灣入，行青山公路（大欖段），見青發街轉左直入香港小型賽車會。&#13;<br> &#13;<br> 2行青山公路（青山灣段），到三聖邨左轉入蝴蝶灣公園，經龍門路、龍鼓灘路直入朱古力燒烤場。</fontstyle></spanclass></p><p>香港小型賽車場&#13;<br> 電話：24414447&#13;<br> 地址：屯門青山公路小欖青發街59號3號場&#13;<br> 營業時間：上午9時至晚上7時&#13;<br> 收費：星期一至五$100（每15分鐘），星期六、日及公眾假期$100（每12分鐘）&#13;<br> 泊車：場內有空地，提供約200個車位，星期一至五免費，六、日及公眾假期$5一日。</p><p><spanclass><fontstyle>歐洲人氣小車　福士Polo  &#13;<br> 要數最受歡迎細車，又怎能少得了福士Polo呢！除了外形吸引，闊落車廂空間及齊全設備亦為其最大賣點之一；而四個安全氣袋組合，亦保障了車上乘客們的安全。一台1.4公升直4DOHC引擎，馬力雖然只有75匹，但勝在扭力輸出強勁，加上還有5前速手波及4前速自動波供你選擇。&#13;<br> &#13;<br> <spanclass><fontstyle>福士Polo小檔案  &#13;<br> 引擎：1390cc直4DOHC&#13;<br> 馬力：75ps/5000rpm&#13;<br> 扭力：12.9kgm/3800rpm&#13;<br> 尺碼：3897×1650×1465mm&#13;<br> 軸距：2460mm&#13;<br> 車重：1065kg起&#13;<br> 新車售價：$109,000（只限10部2002年現貨）&#13;<br> 車輛提供：合泰汽車（28828938）</fontstyle></spanclass></fontstyle></spanclass></p><p><spanclass><fontstyle>睇日落前先拜神  &#13;<br> 驅車直入龍鼓灘，Lydia得悉下一節目是看日落，即說：「天寒地凍吹風睇日落？」下車，沿着沙灘慢走，風景不過爾爾，沙灘盡頭，有一天后古廟，入內，忽有一人如鬼魅般閃出，是位老婆婆：「裝香啦！呢度求財最靈，好多人特登揸車入嚟拜神㗎！」Lydia：「九唔搭八閃出嚟，嚇死人咩，都唔知真定假。」說罷誠心上香，還念念有詞，明顯在求神。</fontstyle></spanclass></p><p><b> 鹹蛋黃高掛沙灘上</b> &#13;<br> 倦了，折返沙灘休息，Vicki懶洋洋地說：「凍就凍啲，不過空氣清新呀！吹海風嘅感覺一流。」對表，搭正五時半，如血斜陽就靜靜地掛在水平線上，正在玩泥沙過三關的Lydia大喊：「好大個鹹蛋黃，靚到爆。」Vicki插嘴：「梗靚，唔計大嶼山分流，龍鼓灘係香港第二極西，係人都知睇日落至正，乜你咁無常識？」「你真係好寸喎……」「寸你就梗㗎啦……」又是鬥嘴收場。</p><p><spanclass><fontstyle>七間燒烤場任揀  &#13;<br> 入黑，喊餓，過馬路有7間燒烤場，其中一間叫「朱古力」，Vicki說：「個名咁Cute，就呢間啦！」家庭式經營的場仔雖然地方細細，但親切感搭夠，老闆劉生極好客，親自開爐、加炭、搬枱搬櫈，最喜與人聊天，掛着口邊一句話：「兩位靚女食飽至准走，唔夠開聲，燒到攰我幫你燒。」逗得她們大樂。</fontstyle></spanclass></p><p><spanclass><fontstyle>黑椒腸至正  &#13;<br> 值得一提的是食物款式，雞翼豬扒等指定食物自是不缺，比較特別的是火鴨腎、牛油焗椰菜、黑椒腸。試味有感，Vicki：「正！至正黑椒腸！快燒快熟快飽肚。」Lydia：「牛油焗椰菜，勁香！」難得二女今次沒鬥嘴，開開心心抹嘴離場。</fontstyle></spanclass></p><p>朱古力燒烤場&#13;<br> 地址：屯門龍鼓灘沙埔崗村234號&#13;<br> 電話：26138522&#13;<br> 營業時間：星期一至五下午4時至午夜；星期六、日中午12時至午夜。&#13;<br> 收費：$60位，任燒任食。&#13;<br> 泊車：場內有空地，提供約50個免費車位。</p></body></html>