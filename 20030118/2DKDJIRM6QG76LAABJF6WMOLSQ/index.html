<html><header><meta charset="utf-8"><title>一味窩輪：中信硬淨番炒9298</title></header><body><h1>一味窩輪：中信硬淨番炒9298</h1><p>微軟季度業績勝預期，兼且首次派息，但公司對前景唔係睇得咁好，股價喺市後跌咗3.3%，港股昨日借勢繼續調整，恒指散128點，收報9614，期指低水擴闊至33點。&#13;<br> 恒指連跌兩日，唔見兩嚿半有多，已經落到支持位，20日線應該守得住，𠵱家買輪，始終買Call着數過買Put。&#13;<br> 上個禮拜四喺3.9仙推介中信Call輪9298，建議5仙以上散水，結果最高見過5.2仙，跟住就回，昨日碌到落3.7仙最低收，可以番炒。&#13;<br> 正股（267）表現硬淨，逆市升1個位，報15.55元。不過，5件中信Call輪當中，除咗冇成交嗰件9352冇郁之外，其餘4件都跌，跌幅最大係9480同9298，都超過5%。正股似乎有人頂住，大市若反彈，有機會一馬當先。中信Call輪始終9298較好，目標仍係5仙。<br> &#13;<br> <spanclass>1165萬綠1點紅 &#13;<br> 跌市Put輪自然威，昨日20大升輪榜Put輪佔咗19隻，唯一上榜嗰件Call輪係德信科技公司輪1165，零舍搶眼。&#13;<br> 1165現價10.8仙，溢價8.1%，槓桿率4.4倍，明年5月尾至到期，數據唔離譜。不過，正股（1228）由禮拜二低位33.5仙升到昨日收市價47仙，已經升咗4成，正股同隻輪都追唔過。&#13;<br> 章盛</spanclass></p></body></html>