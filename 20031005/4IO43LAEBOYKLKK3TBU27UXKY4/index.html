<html><header><meta charset="utf-8"><title>　　阿董與胡主席平起平坐 - 李八方</title></header><body><h1>　　阿董與胡主席平起平坐 - 李八方</h1><p>特首董建華好快又會見到國家領導人，不過今次唔係述職又唔係向中央求救，而係同國家主席胡錦濤平起平坐，齊齊以領導人身份，十月二十至二十一日去曼谷出席APEC非正式領導人會議。&#13;<br> 胡錦濤上任以來，呢次係佢同最多外國領導人打交道嘅一次，美國總統布殊同俄羅斯總統普京都會出席，屆時同胡主席肯定有會談。&#13;<br> 另一個會見到胡主席嘅，係「候任特首」馮國經，域陀馮一向活躍於國際會議，今次會喺十月十九日嘅「CEO高峯會」上發言的，香港只有佢一個有機會上台，同日發言嘅有胡錦濤、泰國總理他信、新加坡總理吳作棟同世貿總幹事素帕猜等猛人，你話域陀馮幾威！域陀要討論嘅題目都幾深，係講東盟經濟體嘅前景，不過以佢嘅功力，應該難佢唔到。&#13;<br> 講返胡錦濤，今次佢第一次喺幾百個CEO面前講嘢，好在題目相當廣泛，係話要持續發展，APEC要做啲乜？怕且胡主席可以自由發揮，重有機會同喺北京緣慳一面嘅馮國經傾吓偈。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>