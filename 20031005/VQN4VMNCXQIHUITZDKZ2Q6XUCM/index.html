<html><header><meta charset="utf-8"><title>　　停唔到口 - 李八方</title></header><body><h1>　　停唔到口 - 李八方</h1><p>噚晚電視播出嘅香港各界婦協國慶酒會，特首夫人董趙洪娉、財爺唐英年同唐媽媽，重有詩姐都有到。&#13;<br> 八方見到百幾位婦女界代表爭妍鬥麗，多數着貴氣嘅旗袍，不過唔係着咗旗袍就可以忽然愛國，一眾婦女上台獻唱愛國歌曲同國歌時，即使台下有工作人員舉起貓紙提場，仍然有唔少人甩嘴。&#13;<br> 其中一個搞笑環節，就係唐司長上台表演寫毛筆字。呢樣嘢對於唐司長嚟講與酷刑無異，因為比起讀港大嘅梁錦松，喺外國讀書嘅唐英年更加「番書仔」，噚晚當寫到國慶嘅「慶」字時，重俾汪阿姐嘲笑佢寫錯筆劃，尷尬非常。&#13;<br> 董太同唐媽媽都學乖封口，唔答記者問題。曾經評論港人只識complain嘅董太，噚日就話自己唔識政治經濟，唔會胡亂評論，又話自己即使係老樹根，都要「與時並進」。但係兩位阿太坐喺台下嗰陣就雞啄唔斷，指手畫腳咁講到十分投契，唔知佢哋有乜咁好傾呢？張家俊攝&#13;<br> 董太（圖右）：我着綠色啱啲！?<br> 唐媽媽（圖左）：你話我着粉紅色好唔好睇？設計對白&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>