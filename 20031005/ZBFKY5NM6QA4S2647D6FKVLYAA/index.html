<html><header><meta charset="utf-8"><title>　　瞓身拆沙士炸彈　夏佳理俾老婆鬧 - 李八方</title></header><body><h1>　　瞓身拆沙士炸彈　夏佳理俾老婆鬧 - 李八方</h1><p>話冇人要負上責任嘅調查沙士專家報告啱啱公布，死者家屬、前線醫護同輿論批評之聲四起，睇嚟政府對點收拾殘局茫無頭緒；其實除咗立法會話要成立獨立調查委員會之外，重有另一個炸彈暫時未引爆，呢個就係醫院管理局成立嘅檢討委員會，專門檢討公立醫院處理疫情時嘅表現。&#13;<br> 呢個檢討委員會同樣加入外界人士，主席正係現任馬會主席夏佳理。檢討結論無論係點都難以討好，如果好似專家報告咁輕描淡寫，民憤難平，不過若直斥其非，甚至指出邊位官員失職要負責，更加得罪人多。<br> &#13;<br> <spanclass>太座起初十分支持 &#13;<br> 點解淡出政壇已久、做馬會主席做得咁happy嘅夏佳理，今次肯插隻腳入呢氹渾水裏面？原來夏太竟然扮演咗個重要角色。&#13;<br> 夏佳理同醫管局主席梁智鴻都曾經係立法會議員，共事多年嘅梁醫生呢次搵到上門邀請夏主席入檢討委員會，夏佳理其實都經過一番心理掙扎，最後問吓太座點睇。夏太當時好支持，話咁重大嘅事，你應該為社會出一分力。&#13;<br> 於是夏主席下定決心應承梁智鴻加入，重做埋檢討委員會主席，件事到此未完，重有下文。話說夏主席好開心咁返屋企同老婆講，點知俾太太鬧咗一餐，「我叫你去幫手，冇叫你瞓身去做埋主席。」報告結果未出，夏佳理已經有機會實習俾人抦嘅滋味。&#13;<br> （圖）夏佳理太太怨老公太落力，搞到做埋醫管局沙士檢討委員會嘅主席。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>