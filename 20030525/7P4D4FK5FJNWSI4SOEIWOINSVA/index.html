<html><header><meta charset="utf-8"><title>銅鑼灣義賣遭圍困<br>馮仁昭四圍超：城城捐錢唔會亂認</title></header><body><h1>銅鑼灣義賣遭圍困<br>馮仁昭四圍超：城城捐錢唔會亂認</h1><p>郭富城噚日以護膚品牌Clarins代言人身份去銅鑼灣義賣，吸引咗二、三百人圍觀。城城一現身，場面即刻搞到好混亂，好彩大會派咗幾名保安喺現場維持秩序，城城先順利入到會場。<br> &#13;<br> <spanclass>瞓覺都掛住工作 &#13;<br> 其實呢個由城城提出嘅義賣活動為期兩個禮拜，其中部份嘅善款會捐去《1:99音樂會》支持嘅茁壯行動，而城城嘅經理人小美噚日話：「之前有報道指劉天蘭話城城捐咗一筆天文數字畀茁壯行動，其實唔係，呢啲我哋唔會亂認，事實係Clarins捐啫。」但小美事後話城城會以自己名義嘅基金捐錢畀茁壯行動。&#13;<br> 此外，城城對於香港終於解除旅遊警告大感開心，佢話呢兩日忙拍劇，又要綵排《1:99音樂會》，所以冇乜時間瞓覺，連合埋眼都諗住啲舞步。<br> &#13;<br> <spanclass>Yumiko畀王傑牽着走 &#13;<br> 鄭希怡（Yumiko）同王傑噚日去咗沙田出席法國婚紗晚裝滙演。代言人王傑同Yumiko出場時，見王傑面燶燶咁行咗個圈就算數，連帶Yumiko都好似畀佢拉番入去。今次Yumiko赤腳着婚紗行騷，佢話：「我覺得着婚紗唔一定要襯高跟鞋，唔着鞋或者着涼鞋都一樣可以好型。」</spanclass></spanclass></p><p><spanclass>S.H.E被疑着冒牌Tee &#13;<br> 噚日有報道指有讀者投訴，台灣組合S.H.E日前喺台灣出席公開活動時所着嘅T恤，懷疑係日本裏原宿品牌APE嘅冒牌貨。事後S.H.E嘅經理人強調佢哋買T恤嗰時都唔知道係乜嘢品牌，只係見啲公仔得意先一人買一件，而且間舖話啲衫係喺日本帶返嚟，佢哋先唔擔心買冒牌貨。<br> &#13;<br> <spanclass>安雅蒲吧寫紙仔 &#13;<br> 安雅日前做咗聲帶手術，可以正常進食，但就唔可以講嘢。前晚衣着性感、戴住紅色假髮嘅安雅喺台北出席好朋友嘅酒吧開幕，見到朋友都傾唔到偈，要同朋友「筆談」。而安雅嘅前男友劉恆都有出現，安雅重好大方咁叫劉恆一齊影相，之後未到十二點，安雅就起身走人，話要返屋企休息。<br> &#13;<br> <spanclass>尹光遇栢芝夠淡定 &#13;<br> 尹光噚日去尖沙嘴出席一個敬老活動，同場重有張栢芝。尹光喺台上為老人家獻唱時，啱啱張栢芝到場，記者啲焦點就即刻放晒喺栢芝度，不過尹光仍然好專業喺台上唱歌，冇受影響。尹光表演完後重祝栢芝身體健康同埋影合照㖭。</spanclass></spanclass></spanclass></p></body></html>