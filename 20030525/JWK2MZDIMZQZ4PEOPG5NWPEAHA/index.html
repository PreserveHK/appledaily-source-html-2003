<html><header><meta charset="utf-8"><title>股市身歷聲：TCL大戶集齊子彈</title></header><body><h1>股市身歷聲：TCL大戶集齊子彈</h1><p>個市沉靜咗一段時間後，上周班炒家終於又再蒲頭，更勁炒一眾落後工業股。之前由兩蚊跌至個四樓下嘅TCL（1070），基本上早前俾人唱盤數唔乾淨嘅負面因素，都已經消化得乾乾淨淨，喺低位徘徊咗個多禮拜之後，終於唔聲唔聲咁喺上星期突破之前嘅下跌走勢，上周四升穿50日平均線之後，個勢變得更加靚。有行家即刻同伏勝講，話炒開TCL嗰班大戶喺上星期已經埋位，重已經集齊子彈，話隨時會嚟個大反轉。&#13;<br> 聽講今次要炒起TCL嘅原因，唔單止技術走勢靚咁簡單，重係同佢本業有起色好有關係，聞說好快會有啲正料爆。</p><p><spanclass>威倫堡幕後飄忽 &#13;<br> 睇番TCL嘅走勢，喺上星期四同星期五兩日都有好多一球一球嘅買盤入市，雖然隻股今非昔比，個市重係唔明朗，升勢可能冇以前咁勁，不過要升至接近個八樓上並唔係難事，如果各位有耐性，要升返去兩蚊其實都唔係無可能。&#13;<br> 另一隻有機會炒高但無乜概念嘅股仔威倫堡（8020）喺一毫子左右升上嚟之後，上星期突然停咗喺度，上星期五更稍為回落番去0.167元收市，不過個價仍然企喺10日線樓上，走勢都叫做企得幾穩。&#13;<br> 有行家話，呢隻股仔唔係好多街貨，要炒上其實唔係好難，問題係隻股升到去呢啲水位，仍然唔係好多其他「友好」入市，結果個價升上嚟之後，成交額就細咗好多。聽聞班大戶由於手持嘅股份未能易手，暫時要繼續同佢哋生死與共，有行家更話，隻股仔要去到兩毫樓上，先可能吸引到另一批「友好」出嚟買貨，不過隻股嘅買家一向行蹤飄忽，所以即使係有膽色之士，都唔好太過搏命。&#13;<br> 伏勝</spanclass></p></body></html>