<html><header><meta charset="utf-8"><title>上網學護膚 - 左丁山</title></header><body><h1>上網學護膚 - 左丁山</h1><p>左丁山三隻手指最近出現幾小粒肉仔，痕而不痛，唔似生瘡，於是用最古老方法，以白花油對付之。&#13;<br>公關靚女阿美食飯時，聞到陣白花油味，即刻問：「做乜搽白花油？」如實告之，阿美大笑：「你哋啲男人，唔識護膚之道；其實呢類痕瘡仔多數係最近洗水太多，對梘液敏感之故。男人亦多數喺屋企飯來張口，唔入廚房洗碗；唔戴手套用洗潔精洗碗碟，洗得多手指亦會生一粒粒嘅。𠵱家人人緊張沙士傳染，成日講勤洗手，不握手，冇特首，洗得多，咪會咁咯！」</p><p>講咁多嘢做乜，自己真係一日洗手二十次以上噃，有乜辦法先？阿美叫我洗手之後用吓護膚膏，盡量唔好用火酒噴手指，得閒就上網學習護膚之道。佢介紹左丁山上www.rthk.org.hk（香港電台網站）嘅最新課程——健美學堂——由專家李韡玲現身說法，傳授日日容光煥發嘅秘訣。&#13;<br> 「健美學堂」有五大主題，其中之一就係「護膚篇」，內分十個環節，洗面方法、護膚基本法、幼滑皮膚必備方、不同性質皮膚護膚法、黑斑消除、四季皮膚保養、手腳護理、護髮行動等等。&#13;<br> 其他四大主題就係「美容食療篇」、「美妙生活篇」、「KeepFit篇」、「心理健康篇」，多到一時之間睇唔晒，左丁山唔慌有時間、耐性睇足全套；正是無事不登三寶殿，既然手指生痕粒，上網睇睇李韡玲，學吓護膚之道先。</p></body></html>