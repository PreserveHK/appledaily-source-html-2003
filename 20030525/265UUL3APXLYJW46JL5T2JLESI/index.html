<html><header><meta charset="utf-8"><title>本田總舵手麥Sir對新Accord充滿信心</title></header><body><h1>本田總舵手麥Sir對新Accord充滿信心</h1><p>自1976年第一代推出至今，已經歷27個年頭嘅Accord車系，雖然早陣子廠方經已將第七代新車，陸續響全球各地推售，惟香港一直押後至今年5月才正式登場；正藉SARS疫潮下，香港市況百業蕭條，究竟新Accord能否響逆市下站穩陣腳呢？睇嚟一堆堆嘅疑團，真係要搵嚟本田嘅董事總經理麥烱添先生，方能獲得答案。</p><p>「響1983年下旬走馬上任，首要工作係提升Civic銷量，反觀Accord當年不愁去路，反映出當時香港經濟起飛，對中型轎車需求激增呢！」麥Sir說。但又點解遲遲唔推出第7代Accord呢？「原定4月登場嘅新Accord，適逢SARS疫潮，為咗避炎嘅關係，無辦法唔將推出日子一再押後，絕非對新車無信心呀！」麥Sir淡定地說；「新一代Accord改由泰國分廠製造，唔擔心用家有信心危機，皆因珠玉在前，德國一線車款既有南非製，又有墨西哥生產型號，銷量何曾有下跌呢？事關新一代用家對汽車認知度較深，只要保持到高規格嘅汽車生產線檢定，相信車迷嘅信心定必與日俱增㗎！再講，新Accord唔單止賣相變得有動感富活力，像極我喜歡S2000嘅造型，只要客人肯坐入車廂，佢不僅感受到一份寬敞豪邁嘅氣息，駕駛起來座艙嘅寧靜度，匹配埋上乘嘅操控性同循迹力，又豈會係一般日本車可凌駕吖！」麥Sir認真地說。</p><p>「香港人經歷無數風浪，但定必要放眼將來，雖然過往新Accord車系曾錄得多次高銷量紀錄，但現實下嘅香港市況，我哋唔敢幻想新Accord會有月銷五、六百車嘅紀錄，惟新車設備一應俱全，加上定價實在是吸引，預期首年新Accord銷售目標會有500部上落。」筆者與麥Sir一席對話結束前，他臉上仍有十足信心呢！</p></body></html>