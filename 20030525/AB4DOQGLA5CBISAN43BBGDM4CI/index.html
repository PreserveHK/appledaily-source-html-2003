<html><header><meta charset="utf-8"><title>　　天文台長雀林高手 - 李八方</title></header><body><h1>　　天文台長雀林高手 - 李八方</h1><p>八方早前寫天文常識，引述「天文台台長謝明浩」之來函，解釋沙田車公廟上空之日暈現象，點知搞出個笑話，因為謝明浩並非天文台台長，佢係天文專家，正確職銜係「總學術主任」，任職天文台學術組，並代表天文台台長覆信畀傳媒，八方上回就係一時眼大，睇見佢個簽名搞錯咗，後來終於搵到佢，講聲唔好意思，亦在此同各位讀者致歉。&#13;<br> 天文台台長其實係林超英先生。林生喺天文台服務已有三十年，兩個月前剛剛正式接替林鴻鋆做台長。林超英除咗係氣象專家，亦係鳥雀專家，非常喜愛睇雀，為香港觀鳥會會長；佢出過好多本雀書，如《香港及華南鳥類》、《大埔滘觀鳥樂》、《飛羽神思》等，係本地觀鳥者天書。天文專家愛觀鳥，又幾合邏輯呢。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>