<html><header><meta charset="utf-8"><title>一味窩輪：中移動博Call勝博Put</title></header><body><h1>一味窩輪：中移動博Call勝博Put</h1><p>恒指前日升139點，昨日跌155點，跌突。藍籌飄忽不定，忽然有一類股散落去，昨日散得緊要嘅係地產股，鬼子佬出聲睇淡地產股，地產股沽壓重重，長實（001）同新地（016）相關Put輪升到七彩。&#13;<br> 中移動（941）前日升65仙，昨日打回原形，跌番65仙。中移動有1對最活躍嘅窩輪，Call9773同Put9611，好似天秤咁，「此起彼落」。9773前日升2.6仙，昨日跌3.3仙；9611前日跌4.7仙，昨日升4.7仙。10大成交金額窩輪，8隻係恒指Call與Put，其餘兩隻就係9773同9611。&#13;<br> 大市同中移動都係上吓落吓，9773同9611兩隻輪，短炒唔應該高追，而係趁低博反彈，吼9773比較化算，博正股反彈。隻輪9月到期，大把時間，現價21仙，溢價9.6%，槓桿率7.5倍。<br> &#13;<br> <spanclass>恒指Call輪吼低買 &#13;<br> 恒指窩輪買賣熱鬧，Call嗰堆有9663、9711、9723同9767，昨日跌低；Put嗰堆有9587、9751、9753、9775，昨日彈升。兩堆輪自然跟住恒指變化而升跌。恒指昨收8806，𠵱家買Put，可能重有少少水位，但最好忍吓手，咪高追Put，而係吼低，例如恒指再跌一二百點之時，買啲Call博反彈。&#13;<br> 章盛</spanclass></p></body></html>