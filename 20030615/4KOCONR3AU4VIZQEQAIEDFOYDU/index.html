<html><header><meta charset="utf-8"><title>用車報告：<br>歐寶Corsa用家報告Kenny話佢夠安全</title></header><body><h1>用車報告：<br>歐寶Corsa用家報告Kenny話佢夠安全</h1><p>小記友人最近想買部小車做座駕，身旁朋友有的話日本車好，又有人話歐洲車好，搞到友人「心大心細」；而今日《用車報告》主角Kenny，就係以一款備受車迷追捧嘅歐寶Corsa作座駕，佢話部車畀到佢有好高安全感咁話。若然你都想買部小車代步，就不妨睇吓Kenny對部車有何評價，以作為買車嘅參考吖！&#13;<br>記者、攝影：李智佳</p><p><spanclass><fontstyle>「安全最重要……」  &#13;<br> Kenny之前曾以一部萬事得323代步，但呢部歐寶Corsa卻係佢第一部擁有嘅汽車，所以對部車嘅要求可謂相當高，尤其喺安全方面，佢認為安全感能給予駕駛者有好重要嘅訊息，加上操控性強的話，響路面上行車可有事半功倍之效。「Corsa係一部純種德國小車，無論鋼水同車廂都畀到人有一種穩紮嘅感覺，就算喺被動安全上，Corsa更要比一眾日本車來得更好。因為如果要響香港以小車作座駕，安全性絕對係重要考慮因素之一，而我買車前亦考慮過豐田Echo、本田Jazz、標緻206及福士Polo，雖然我覺得佢哋對乘客嘅保護性唔差，但操控表現及外表與我要求仍有一段距離，故此再三考慮後，咪揀咗Corsa囉！」&#13;<br> 另外，Kenny重話如果有朋友買Corsa的話，一定會叫佢哋加埋套原廠包圍，因為望落去可以型好多，兼且好似成部小跑車咁嘛！</fontstyle></spanclass></p><p><spanclass><fontstyle>「後排空間感強……」  &#13;<br> 「雖然Corsa嘅車廂唔係話好闊落，但於城市內駕駛已經係絕對足夠，特別係後座畀到人極佳空間感，兼且座椅承托力又高，就算長時間坐於後座，都唔會有侷促嘅感覺，而且部車嘅造車手工重一啲都唔差㖭！」Kenny笑着說。</fontstyle></spanclass></p><p><spanclass><fontstyle>「尾廂空間略細……」  &#13;<br> 「你問我覺得部車有咩缺點？唔……好似油箱蓋咁，每次入油前都要用防盜器啟動兩次，先至可以自動解鎖，如果你係揸開日本車的話，一定要畀些少時間適應；另外就係部車嘅A柱過粗，轉急彎時或會影響駕駛者視線。最後就係尾廂喇，可能由於要遷就車身線條關係啦！所以尾廂空間我會覺得稍為細咗啲，如果可以大番些少就好喇！」Kenny說。</fontstyle></spanclass></p><p><spanclass><fontstyle>「引擎輸出勁又夠靜……」  &#13;<br> 雖然Corsa所用嘅只係一台1.4公升直4偈，但Kenny最欣賞佢係一台以低轉高扭力輸出為主嘅引擎：「我曾經將呢台引擎，同豐田Echo所採用嘅一台1.3直4VVT-i偈作比較，得出結果發現Corsa嘅低轉扭力輸出，比Echo還要更出色，起步反應亦要來得敏捷順滑得多；至於耗油量方面我亦都好滿意，響一般行車情況下（連開冷氣）都只係平均每公里約$0.8至$1.0，呢個數字可謂相當理想，加上引擎設計理想及車廂隔音水準極高，故此引擎寧靜度絕能媲美中型房車，從而為車上乘客帶來一個更舒適嘅乘車環境呢！」</fontstyle></spanclass></p><p><spanclass><fontstyle>歐寶Corsa小檔案  &#13;<br> 新一代歐寶Corsa，係於去年7月左右抵港，而率先到埗嘅更係五門版型號；新車除賣相圓渾有致外，齊全車廂配搭及不俗性能表現，都係此車賣點之一。然而，後來代理為吸引更多用家，更引入埋三門版本，另外重為其增添跑車包圍套件，供用家選擇㖭！&#13;<br> &#13;<br> <b> 小檔案（三門版）</b> &#13;<br> 引擎：1389cc直4DOHC&#13;<br> 馬力：90ps/6000rpm&#13;<br> 扭力：12.8kgm/4000rpm&#13;<br> 尺碼：3817×1646×1440mm&#13;<br> 軸距：2491mm&#13;<br> 車重：980kg&#13;<br> 2002年售價：$129,000&#13;<br> 現時售價：$109,000&#13;<br> 查詢：福方汽車（29888080）</fontstyle></spanclass></p><p><spanclass><fontstyle>用家大募集  &#13;<br> 如果你係車主，而座駕又已落地三個月或以上，無論對其是讚是彈，我哋都願意將你嘅心聲寫成《用車報告》，與讀者分享；有興趣嘅朋友，可利用以下方法與我們聯絡。&#13;<br> 傳真：27420542&#13;<br> 電郵：<ahref>auto@appledaily.com &#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「用車報告」收。&#13;<br> （來信請註明姓名、年齡、聯絡方法及車輛型號）</ahref></fontstyle></spanclass></p></body></html>