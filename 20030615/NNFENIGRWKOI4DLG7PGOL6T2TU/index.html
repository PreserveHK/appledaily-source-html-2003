<html><header><meta charset="utf-8"><title>父親節送新歌《大小孩》<br>華仔提高EQ𠱁爸爸開心</title></header><body><h1>父親節送新歌《大小孩》<br>華仔提高EQ𠱁爸爸開心</h1><p>今天是父親節，劉德華特別錄製新歌《大小孩》送給爸爸，願他開開心心。華仔日前接受本報專訪時，表示自己EQ不高，對愈親近的人反而愈易發脾氣，但本着要令人開心的原則跟父母相處，兩代便能融洽相處。</p><p><spanclass>親情篇--情深的一句 &#13;<br> 今天正值父親節，一向以孝順及勤力見稱的劉德華放工後，晚上會騰出時間陪父親吃飯。華仔與父親的感情相當要好，他日前接受訪問時，自言自己EQ不高，對愈親近的人，愈容易發脾氣，但他認為以凡事希望身邊人開心的原則與父母相處，便可生活得快樂與融洽。<br> &#13;<br> <spanclass>住隔籬日日見 &#13;<br> 華仔為令父親開心，今年特地錄製新歌《大小孩》，及親筆寫了祝福語送給爸爸。華仔說：「歌詞係林夕寫嘅，內容主要係話父母不顧一切照顧子女，點解子女長大後，唔可以用心照顧變成大細路嘅父母？有時我見到一啲後生仔拖住啲老人家，個樣好唔耐煩，我覺得一係唔好拖，拖就拖得開心啲，陪老人家都一樣，佢哋有時係囉唆係煩，但你俾佢見到你唔耐煩個樣，佢哋咪重難過過你唔陪佢，何必呢？」&#13;<br> 華仔與父母的住處相鄰，他還特地將兩棟房子的大廳打通，故華仔每日都可與父母見面，他還會每年騰出十天時間陪父母去旅行，所有安排都以父母為先，自己充當領隊也在所不計。<br> &#13;<br> <spanclass>親手焗製蛋糕 &#13;<br> 華仔說：「其實唔使特別慶祝父親節或者母親節，只要我哋返屋企陪父母食吓飯，傾吓偈，佢哋已經好開心。」&#13;<br> 華仔談到父親的軼事，難掩溫馨笑容，原來華仔父親甚有心思，某年於劉母生日前數天，特地到華仔住處焗蛋糕，他說：「我記得有一年我阿媽生日，老竇特登親手焗個蛋糕畀佢，當時我工人話識整，叫老竇唔使咁辛苦，等工人整啦，我老竇重好惡咁鬧佢話：『你識乜呀？』然後自己好有心機慢慢焗。你有冇發覺過時過節屋企食親飯，啲餸都一模一樣？嗰次就係多咗個蛋糕，即刻唔同晒，老實講真係唔好食，但我阿媽都猛話好好食，真係好好笑。」</spanclass></spanclass></spanclass></p><p><spanclass>溝通差好可惜 &#13;<br> 華仔表示父親的舉動其實是想身邊人開心，這種心態是對家人應有的態度，現時很多子女與父母溝通不好，父母多問兩句便會發脾氣，實在很可惜。&#13;<br> 華仔說：「其實我EQ唔高，對愈親近嘅人愈容易發脾氣，但其實邊個唔想令身邊人開心？我有時間都陪老竇傾吓偈，講吓拍戲辛唔辛苦，八卦吓啲新聞咁，有時佢哋問你嘢，唔係真係想八卦，只係想同你講吓嘢，先搵嘢嚟講，你咪同佢哋傾吓囉，佢哋明㗎。」&#13;<br> 不時有傳華仔已婚及有一女，華仔說：「如果結婚生仔要收埋真係好辛苦，咁我真係冇嘛。第時我結婚會用我嘅方法同渠道話畀歌迷知，但就唔會特登向傳媒交代。」&#13;<br> 採訪：蔡如玉&#13;<br> 攝影：仇志德</spanclass></p></body></html>