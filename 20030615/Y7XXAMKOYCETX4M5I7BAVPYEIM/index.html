<html><header><meta charset="utf-8"><title>股市身歷聲：城市燃氣「被迫」炒上</title></header><body><h1>股市身歷聲：城市燃氣「被迫」炒上</h1><p>呢排又再興炒中資股，好似啲中資石油股咁，兩日就升咗一成咁滯。個市升得咁厲害，好多隻之前冇乜炒作概念嘅股份都開始郁番，例如之前因盛傳要變賣資產而被大戶洗倉嘅中華城市燃氣（603），上星期五單日就升一成八，成交額亦升番上嚟。不過聽聞隻股升上嚟嘅原因完全係被迫嘅，皆因有個大戶除咗揸住呢隻股之外，重揸咗隻愈跌愈有嘅上海策略置地（164），該大戶喺俾證券行迫倉下，惟有加注喺隻603度，希望可以救番個倉，唔使俾證券行斬隻上海策略置地。不過隻603要升幾多先可以頂得住條數，就真係好難講。</p><p><spanclass>華豐環保要做好戲 &#13;<br> 另外，上個禮拜五有個朋友同伏勝講，叫一定要睇實隻華豐環保紡織（364），個朋友收到線報，話隻股仔想喺個市咁好景下，一嘗伸手派嘅滋味，抽番筆水嚟擴充生產線，重話已經有幾個「芬」認咗貨。&#13;<br> 初時伏勝都唔係好明，因為一般公司喺市場抽水都會盡量唔聲唔聲咁突然停牌，驚班炒家有晒心理準備，奉行「到價食胡」，累到炒唔高隻股而批唔成股。不過今次個情況就好唔同，因為班大戶晨咁早就將件事揚晒出嚟，根本唔理會班散家甩貨，原因聽講係佢哋下個星期公布嘅業績會非常省鏡，到時必定會成為「好息」之徒追貨對象，加埋班大戶喺個幾月前已經準備好銀彈準備炒上，沽咗貨嘅散家到時睇怕會再上車。&#13;<br> 睇番上幾個星期嘅走勢，成交開始多番啲，加埋個價都非常硬淨，睇嚟已經喺度密鑼緊鼓，準備做場好戲。&#13;<br> 伏勝</spanclass></p></body></html>