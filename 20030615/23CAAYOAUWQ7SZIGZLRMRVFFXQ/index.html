<html><header><meta charset="utf-8"><title>寶馬M3CSL　隆重登場</title></header><body><h1>寶馬M3CSL　隆重登場</h1><p>如果你係德國寶馬汽車嘅Fans，相信應該留意到廠方響較早前，曾於多個國際性車展上，展出一部走輕量化路線嘅M3CSL高性能跑車，佢比原裝M3來得更強勁嘅性能表現，可謂令人印象難忘。而喺寶馬最近公布嘅一份新聞稿中，指出廠方將會於今年6月至12月期間，響位於德國慕尼黑嘅生產線，以限量形式將之投產，而其中輸往英國嘅五百部配額，據聞已被車迷搶購一空，而且最快重可望於今年八月交車㖭！&#13;<br> 其實，CSL絕對唔係解作香港某大電訊公司，而係Coupe、Sport及Lightweight咁解，而呢部M3CSL更係由寶馬嘅MDivision秘密研製，車重更較原有M3跑車輕出110kg，只有1385kg，再配合上一套3246cc直6引擎，所迸發出嘅360ps/7900rpm馬力（普通M3跑車為343匹），同埋37.8kgm/4900rpm扭力（普通M3跑車為37.2kgm）輔助下，難怪新車0-100公里僅為4.9秒，極速更可高達250km/h（有限制）咁快啦！但如果車主擁有賽車牌照的話，廠方更可為其將速度限制解除㖭！</p></body></html>