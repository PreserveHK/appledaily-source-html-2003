<html><header><meta charset="utf-8"><title>傳基金敲門<br>股路縱橫：東力有炒上誘因</title></header><body><h1>傳基金敲門<br>股路縱橫：東力有炒上誘因</h1><p>港股噚日早段曾跌130點，但低位承接力強，午市回升，結果收10753，僅跌10點，成交128億元，大市調整壓力不如預期般大。&#13;<br> 國企雖處調整期，但低位明顯見有基金大手扯吸，反彈之勢頗急，最強勢係重鋼（1053），曾一度跌穿3元大關，但午後一路掃到3.175元高收，反升0.1元；其他兩隻鋼鐵股由低位回升之勢亦好勁，好似鞍鋼（347）由2.3元掃到上2.45元（僅跌5仙），馬鋼（323）則由1.68元上番1.77元（僅跌1仙），散戶人人等調整，但基金就大手入貨，令成交出現賓虛咁嘅場面，鞍鋼有成1.62億元，馬鋼更高達3.54億元。基金買得咁積極，國企今次調整，可能只係小回，話唔定噚日已見低位。&#13;<br> 大行睇好中銀（2388）同招商局（144），噚日就見到大行出報告，美林指招商旗下港口及碼頭業務回復強勁，調升其03年度盈利預測9%至13.12億元，04年度則調升14%至15.26億元，目標價9.3元，維持買入評級。野村則將中銀評級由「中性」上調至「強烈買入」，並將其合理價由9.1元提升至11.8元。&#13;<br> 今個月初，本欄推介嘉華國際（173），當時股價0.82元，上升目標價1.1元，嘉國噚日高收1.11元，大升8仙，市場傳有注資行動，以走勢來看，成事機會頗大。&#13;<br> 上月24日，本欄推介東力實業（978），當時股價0.485元，目標價0.7元，短短幾日已升上0.75元，之後出現調整，噚日低見0.5元後反彈，成交亦回升，調整應告一段落，下一個升浪，以量度升幅計，可向1.0元目標推進。近期工業股備受市場追捧，傳有基金對東力有興趣，但相信管理層待股價企於較高水平，才會對增加市場流通量作出考慮。<br> &#13;<br> <spanclass>佑威批股落中資手 &#13;<br> 佑威國際（627）近期頻有動作，前日又批6000萬股，作價0.35元，只比市價折讓1.4%，可見承配人對公司幾有信心，有消息話貨源主要係落在中資手中，未有出街，所以股價企得好穩。佑威最近批股兩次，股價穩步上揚，看來好戲應在後頭。&#13;<br> 郭兆誠</spanclass></p></body></html>