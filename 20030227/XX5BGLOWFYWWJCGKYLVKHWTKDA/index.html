<html><header><meta charset="utf-8"><title>　　范太：社會分化好自然 - 李八方</title></header><body><h1>　　范太：社會分化好自然 - 李八方</h1><p>立法會噚日又講人口政策，又首讀國家安全條例草案，主席范徐麗泰咁忙都去崇德社嘅會員大會，講吓女性喺社區服務嘅角色，認真畀面。&#13;<br> 最近立法會日日都有成村人喺度抗議，二十三條同削綜援搞到社會分化，唔知范太會唔會感慨良多呢？范太話自己做主席要公正，為人要冷靜同客觀，所以「冇機會激動」，睇嚟其他局長都要學習吓范太呢種精神嘞。范太又話，自由嘅社會有唔同意見，咁自然會分化，所以大家唔使驚分化㗎！&#13;<br> （圖）范太（右）同婦女團體會員分享女性喺社區服務嘅角色。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>