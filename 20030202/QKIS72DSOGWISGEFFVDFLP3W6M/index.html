<html><header><meta charset="utf-8"><title>自己煮開年飯<br>森森母子燕窩開年夠滑溜</title></header><body><h1>自己煮開年飯<br>森森母子燕窩開年夠滑溜</h1><p>年初二習俗，一頓開年飯當然不可少。大時大節好多人都會選擇外出食飯，不過又怎及親手煮那份親切溫馨？入廚十年的森森，就趁今日大年初二，和仔仔嘉豪齊齊反轉廚房，夾手夾腳弄一餐意頭十足的開年餸菜。材料雖然並非甚麼山珍海味，煮法亦簡單不過，但相信不會有人介意，因為一家人能夠齊齊整整、開開心心食餐開年飯才最重要。&#13;<br>&#13;<br>記者：周麗懿　攝影：陳陶鈞、梁細權&#13;<br>場地提供：豪苑魚翅海鮮酒家（富豪東方酒店二樓21323456）</p><p><spanclass><fontstyle>澳門學廚  &#13;<br> 講到森森的入廚經驗，便要從十年前說起：「嗰時我啱啱去澳門定居，之前喺香港可以話係完全唔入廚房，因為根本唔得閒，不過去到嗰邊，要做個全職嘅家庭主婦，就點都要學識煮嘢食，所以嗰陣我就報讀澳門旅業學校的烹飪班。」現時森森擁有多張烹飪證書，包括澳門菜、葡國菜、西餅等等，唯獨中菜就因為缺席考試所以考不到，但煮藝可謂已有一定的基礎，並說一早將廚藝「過了」給菲傭，實行蹺埋雙手等食。&#13;<br> &#13;<br> <spanclass><fontstyle>仔仔雞手鴨腳  &#13;<br> 雖然森森考獲多張證書，但她卻謙稱對廚藝沒有天份，不過見她入到廚房的手勢仍然純熟，便知道進修多年的她並非浪得虛名。相反仔仔嘉豪自己就鍾意煮外國菜，好似意粉、焗飯等等，他說自己的口味比較鬼佬，所以沒有特別喜歡的中國餸。今次同媽咪一齊煮開年餸，都表現得雞手鴨腳，好彩有媽咪傍住，才不致出醜人前。</fontstyle></spanclass></fontstyle></spanclass></p><p><spanclass><fontstyle>家家笑語盈  &#13;<br> 聽個名好開心，但就估唔到用甚麼材料煮，其實是用上了蝦打成蝦膠，再製成蝦丸，取其哈哈笑的意思，然後加上燕窩打芡淋上面，平凡的蝦丸即刻變成高貴的上菜。看森森便知道，原來食燕窩，對皮膚白滑的確是有幫助的。&#13;<br> &#13;<br> <b> 材料：</b> &#13;<br> 蝦1斤、碎燕5錢、火腿茸5錢、時菜4両、蛋白1隻；另味粉及生粉各適量。&#13;<br> &#13;<br> <b> 做法：</b> &#13;<br> 1.先將蝦打成膠，再用手唧成一粒粒蝦丸，然後放入爐蒸熟。嫌麻煩的話，可買現成的蝦丸取代。&#13;<br> 2.時菜以上湯和調味煮，然後將蒸好的蝦丸置在碟中央，時菜圍碟邊，然後將碎燕加入生粉和少許蛋白打一個玻璃芡淋面，最後放上火腿茸便成。</fontstyle></spanclass></p><p><spanclass><fontstyle>喜鵲迎新歲  &#13;<br> 喜鵲當然選料用乳鴿，不要以為食乳鴿一定要成隻燒才好味，將肉的部份切出來炒，一樣嫩滑可口。雖然森森自己不喜歡食乳鴿，但為顧及家人口味偶然都會煮。&#13;<br> &#13;<br> <b> 材料：</b> &#13;<br> 小棠菜6両、乳鴿12両；另味粉、胡椒粉、麻油、生粉各適量。&#13;<br> &#13;<br> <b> 做法：</b> &#13;<br> 1.先將乳鴿拆骨，剩下的鴿肉以適量味粉、鹽、胡椒粉、麻油和生粉醃好備用。&#13;<br> 2.將小棠菜切好以上湯煮，將菜排成兜狀，然後將鴿肉拉嫩油，即是以不太滾的油，以中火炒，這樣鴿肉便可保持嫩滑而又唔會老，最後將鴿肉放在碟的中央，埋一個上湯芡淋上面便可。</fontstyle></spanclass></p><p><spanclass><fontstyle>發財添好市  &#13;<br> 開年餸不可少的髮菜蠔豉，聽餸名都知好意頭，尤其市道唔好，今年開年點都要食一食攞個彩。不要以為這味餸好難煮，最花工夫的都只是扣蠔豉的過程，其他的工序其實都不太複雜。&#13;<br> &#13;<br> <b> 材料：</b> &#13;<br> 特級沙井蠔豉6両、燒肉3両、蒜子1両、髮菜5錢、時菜6両、花菇1隻，另蠔油、味粉、糖、鹽、麻油各適量。&#13;<br> &#13;<br> <b> 做法：</b> &#13;<br> 1.先將蠔豉用溫水洗乾淨，再用適量味粉和蠔油將蠔豉放鑊扣，以慢火滾蠔豉約1小時，讓蠔豉更加入味。花菇先浸軟身，索乾水後和蠔豉髮菜一起扣。&#13;<br> 2.時菜以上湯煮後放碟底，然後將蠔豉和炸好的蒜子排列好一個倒轉的兜形。&#13;<br> 3.以少許味粉、糖和鹽煮髮菜，之後撈起瀝乾水，再以其圍碟邊，用少許味粉、蠔油、糖和麻油打芡淋面便成。</fontstyle></spanclass></p><p><spanclass><fontstyle>富貴百開花  &#13;<br> 新年花開富貴，的確夠意頭，不過真花不能吃，取而代之的，當然是又靚又美味的西蘭花，再加上美味的蟹膏和蟹肉，連嘉豪都大讚媽咪煮得好味，好食到唔停得口！&#13;<br> &#13;<br> <b> 材料：</b> &#13;<br> 西蘭花10両、膏蟹1斤、生粉適量&#13;<br> &#13;<br> <b> 做法：</b> &#13;<br> 1.將西蘭花切好，然後以上湯煮西蘭花，再將西蘭花花頭向上排列整齊。&#13;<br> 2.膏蟹蒸熟，將蟹膏和蟹肉拆出，然後將適量生粉和水和蟹膏蟹肉撈勻打芡，淋在西蘭花面便成。</fontstyle></spanclass></p></body></html>