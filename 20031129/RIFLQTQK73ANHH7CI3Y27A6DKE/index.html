<html><header><meta charset="utf-8"><title>張敏儀做臨記 - 左丁山</title></header><body><h1>張敏儀做臨記 - 左丁山</h1><p>到香格里拉食午餐，聽演講；午餐頭盤係凍沙律，以番茄為主，極為健康，偏偏左丁山唔多鍾意食，𡁻兩塊就算；主菜係一嚿魚（seabass），又硬又韌，食咗半嚿就冇心機。結果就喺下晝四點就腹如雷鳴，請秘書叫外賣，佢叫嚟一個下午茶餐，牛油多士、腸仔、煎雙蛋、午餐肉出前一丁（加兩蚊）、熱檸茶，找數要三十大元，食到飽得滯㖭。晚上去小南國（銅鑼灣）食蟹粉石頭飯、灌湯生煎包、葱燒刺參、香辣牛腩（以上由公關大姐大推薦），恐怕裝唔落肚。</p><p>香格里拉宴會廳內，撞到張敏儀大姐。張大姐上個禮拜去東京小遊，星期六晚趕返嚟，第二朝就去投票選區議員，果然熱心，佢話：「多我一個唔多，最開心就係見到過百萬人去投票站！」星期日晚上，張大姐到文化中心劇院觀看中文大學校友演《中大人家》，自願上台做臨記，與鄭海泉、鍾景輝、古天農及其他一班校友在台上行行企企，聽主要演員講對白。張大姐話：「套劇好好睇，在台上企得好高興。李國章以前校長身份，中場休息之時突然在後台出現，畀大家一個大驚喜；謝幕之時，大家請佢上台，李局長好投入噃。」點止投入呀，左丁山喺另外一位在場人士聽到，李局長在台上有啲眼濕濕㖭，唔知係唔係諗番做校長容易過做局長呢？中大校友做完戲之後，跟着喺十二月六日在會展中心搞大宴會，宴會主席係郭炳聯，負責節目嘅就係張敏儀，張大姐話賣咗二百五十張枱，編排大傷腦筋，每張枱加多一個位都唔得（會展中心唔同意），更加有校友不斷向佢撲飛撲枱，佢話至愛親朋都冇法子容納喎。</p></body></html>