<html><header><meta charset="utf-8"><title>寵物花園：<br>醒目識轉膊曲架做貓仔奶媽</title></header><body><h1>寵物花園：<br>醒目識轉膊曲架做貓仔奶媽</h1><p>做人要懂得睇眉頭眼額，連做狗也要識得轉膊，才可保家中地位。這個故事的主人是隻頑皮好玩的曲架狗豆豆，因為主人Alice家中的貓狗面貌日日新鮮，有時家裏多了幾隻流浪貓，有時不知又從何處多了一條狗，偏偏主人又開始移情別戀，心繫嗲聲嗲氣的貓兒們，要在眾多外族中爭寵也非易事。主人對流浪貓狗的善意收留，無非是待好心人領養，但要跟一屋大貓小貓和平相處，無番一招兩式都好難穩守江山！&#13;<br>&#13;<br>記者：李玉蘭、曾順珍　攝影：林栢鈞</p><p>豆豆是Alice第一隻正式飼養的狗，小時候雖然Alice都有飼養狗隻，但每逢大掃除時，媽媽都會把小狗送走，嫌它們污糟和阻地方！兩隻如是三隻如是，試多幾次，Alice都傷心到怕了，以後不再養任何動物！直至十一年前，Alice結婚後，跟丈夫有了自己的小天地，才立即用二千元向朋友買了一隻獵犬曲架豆豆。&#13;<br> &#13;<br> <spanclass><fontstyle>為小狗搬新居  &#13;<br> 原本愛狗如命的Alice對豆豆小心呵護，把牠養得肥肥白白。在豆豆兩歲多時，跟街坊曲架東東初邂逅，後來更懷胎兩月生產，Alice緊張萬分，豆豆生產第一隻小狗時，就是Alice用剪刀替牠剪臍帶，還教豆豆舔走胎盤。最後豆豆共生產了九隻小狗，母子均平安！&#13;<br> 由於太多小狗好難養，Alice把大部份小狗送給朋友，只留下豆豆東東兩夫婦、仔仔的的和囡囡妹妹，還由市區四百呎單位搬到離島六百五十呎連天台的單位，讓小狗多些地方走動。</fontstyle></spanclass></p><p><spanclass><fontstyle>流浪貓奪愛  &#13;<br> 本來一家四狗住得樂也融融，直至五年前，一個剛收養了流浪貓的小女孩說趕着去海洋公園玩，要Alice代為照顧一天後，豆豆一家的命運便來個大轉變！這隻臉有黑印、表情趣怪逗人喜愛的流狼貓Mini，居然令主人從此愛上貓咪，還以兩頭流浪小貓作交換條件，終把Mini留下。正如Alice表示：「貓比狗容易打理，是以如果只可以養一隻寵物，我寧可揀貓！」</fontstyle></spanclass></p><p><spanclass><fontstyle>一家被迫分離  &#13;<br> 起初貓狗和平共處，豆豆甚至和Mini睡在一起，但牠萬料不到，一隻Mini後又一隻白白，一隻靚靚之後又一隻Charle，直到附近的鄰居差不多把各區發現的流浪小貓都送到自己家，才開始意識大家是異族！六百多呎的地方好難養到五狗六、七貓，於是Alice把豆豆的老公、仔女及混種沙皮搬到天台居住，而眾小貓和豆豆就在屋裏。</fontstyle></spanclass></p><p><spanclass><fontstyle>為小貓舔毛餵奶  &#13;<br> 話豆豆無醋意就假，知道一屋都係主人寵愛的貓，牠不會跟貓兒硬碰。「唔知點解豆豆愈來愈唔食自己嘅飯，反而走去食貓飯，又唔飲自己嘅水，去飲貓嘅水，可能佢想顯示自己係貓堆中嘅老大。重有每逢我抱貓，就一定要同時間摸佢，如果唔係佢會鬧我㗎！」&#13;<br> 不過豆豆始終是識時務，對大貓雖採不理會態度，但對小貓牠卻照顧周到，不介意做小貓的奶媽，甚至舔毛潔身，分擔主人的照顧工作，以力保家中地位。「可能佢老喇，𠵱家佢成日𠵱𠵱哦哦，驚老咗無人要啩，始終佢都11歲大。我唔會將佢搬上天台嘅，因為始終佢係我第一隻狗，我對佢點都有感情。」&#13;<br> 有主人呢句說話的保證，豆豆應該安心吧！</fontstyle></spanclass></p><p><b> 豆豆小檔案</b> &#13;<br> 品種：曲架&#13;<br> 年齡：11歲&#13;<br> 性別：雌&#13;<br> &#13;<br> <b> 收養可愛小貓地點</b> &#13;<br> 店舖：賣點&#13;<br> 地址：南丫島榕樹灣大圍村18/EA/B室&#13;<br> 電話：29824050</p></body></html>