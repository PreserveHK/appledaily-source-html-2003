<html><header><meta charset="utf-8"><title>臨老過唔到世 - 谷德昭</title></header><body><h1>臨老過唔到世 - 谷德昭</h1><p>米高積遜又惹上了官非，這次看來並不簡單，相信有排打官司，律師們笑得𠵱起棚牙，米高曾叱咤樂壇，正式係歌精舞勁，更率先利用了音樂錄像的威力，紅透半邊天，可惜隨着他的面容越整越似個妹JanetJackson；膚色又越嚟越白，白過上海人，米高不只外形出了問題，腦筋更是亂晒龍。&#13;<br> 很多政治名人或演藝紅星都有「臨老過唔到世」的現象，不知是否因為年輕時太過天地以自己為尊，故抵受不住迢華老去，注意力再不集中在自己身上。多人理時盼冇人理，真係到了冇人理時又接受唔到現實，心理好難平衡；再者，當紅當紮時身邊滿是YesMan，看到，聽到的全是粉飾過的太平，米高更甚，貼身朋友只有猩猩和氧氣箱，當紅的沉重代價便是孤單寂寞，確係難捱。&#13;<br> 美國電視上的清談節目幾乎每天都以米高為取笑對象，通俗喜劇更以謔笑米高為賣點，無論米高以前有甚麼豐功偉績，經已一概被他抱嬰兒出陽台的舉動所毀滅殆盡。做啱事太難，做錯事太易，大家除了要好好錫住自己之外，非常重要的是身邊真有摯友幫手睇住睇住，多多提點，否則很容易便墮入了臨老過唔到世這陷阱。</p></body></html>