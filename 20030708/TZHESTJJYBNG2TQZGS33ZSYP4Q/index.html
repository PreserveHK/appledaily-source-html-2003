<html><header><meta charset="utf-8"><title>潮流Express：咪被人誤導！<br>減價入貨7大目標</title></header><body><h1>潮流Express：咪被人誤導！<br>減價入貨7大目標</h1><p>今期流行肯定唔係椎名林檎。剛過去的七．一我們締造了歷史的新一頁，五十萬人上街都可以說成為「被極之誤導」，才是今期最流行讓大家掛在唇邊訕笑的口頭禪；但是另一邊廂，周而復始的減價購物戰亦進行得如火如荼，以下列舉七大減價值得入貨品牌，全經行內人及時裝友推選，照計誤導的成份唔高，大家大可趁炎夏正酣入貨未為晚時入市廝殺一輪，整裝後才好去七．九晚會都未遲。&#13;<br>&#13;<br>記者：吳小明　攝影：梁細權&#13;<br>模特兒：Angelica&amp;JunfromCalCarrie's&#13;<br>化妝：VivNg　髮型：JamesWongfromAxisHairstyling</p><p>HusseinChalayan風格知性，每季作品皆似學術論文般可堪咀嚼，剪裁極花工夫，顏色一律偏向素淨。要注意是尺碼偏細，38號中碼其實是只有瘦骨女模才駕馭得來，趕不上纖體快車的真係無謂勉強。相反今季首度推出的男裝卻平易近人得多，難怪Wyman都列入慾望名單之一。</p><p>既生瑜、何生亮的說法對A.P.C及MM6來講並不成立，兩者都是走簡約易着低調窩心路線，但堅拒被標籤為時裝的A.P.C完全無因為神枱級的Margiela副線MM6而比下去，相反多年來一樣飽受時裝友同樣眷顧。</p><p>意大利設計師AntonioMarras在本地來說可能仍是BestKeptSecret。今季的女裝用上浪漫輕柔的雪紡布料，加以細緻的刺繡拼貼，非常超脫出塵；男裝的沉鬱古典亦同樣殺死人，但鬆身的剪裁又比女裝容易Handle，講真小記身為女兒身都恨。</p><p>雄霸型男界多年的HelmutLang依然榜上有名，今季大熱的FelixtheCat背心T恤曝光率奇高，幾乎藝人都有一件，型得起又唔過搶的HelmutLang差唔多係掃貨必然目標。</p><p>問「時裝發燒男」最恨買名單中，排頭位的一定係DiorHomme，但係弊在荷包唔爭氣呢，減極都唔到負擔得起的水位。退而求其次，RafSimons的戰鬥格死仔款一樣中。</p><p>查實手袋先係女人不分季度睇啱就買的物事，你睇米蘭巴黎甚麼站的二手交投暢旺就知。皮靚手工好的Anteprima袋，季季依時依候減價等你帶佢返屋企。今季的麖皮軟熟、磨砂皮具型格，都是上上之選。</p><p>高跟鞋頭號掃貨目標係MonoloBlahnik，但對平民百姓來說她又太名媛味。SergioRossi，成功進駐本地數年，專門店都有一間，是不俗選擇。&#13;<br> &#13;<br> <b> 售賣點：</b> &#13;<br> Anteprima（29180886）金鐘太古廣場227號店&#13;<br> KingstonI.T（28816102）銅鑼灣京士頓街2至4號地下&#13;<br> SinoI.T（28344056）銅鑼灣信和廣場地下&#13;<br> Shine*（28908261）銅鑼灣加寧街5-7號ClevelandMansion地下D2號舖&#13;<br> 連卡佛（LC）（21183428）尖沙嘴廣東道3號</p></body></html>