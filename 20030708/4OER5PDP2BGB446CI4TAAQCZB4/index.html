<html><header><meta charset="utf-8"><title>消費Bestbuy：古董名牌表鬥矜貴<br>絕版藍玉Juvenia</title></header><body><h1>消費Bestbuy：古董名牌表鬥矜貴<br>絕版藍玉Juvenia</h1><p>「依度？邊度呀？」、「哦！山度士我識，以前踢港隊，𠵱家勁鍾意揼骨沖涼嗰個吖嘛。」錯喇，錯喇，講緊嘅係喺六、七十年代好hit嘅手表名牌依度同山度士呀！呢間喺上海街有40年歷史表行，就喺貨倉搵番一批六、七十年代嘅名表出嚟賣，包括有依波路、山度士、伊度等名牌貨，全部懷舊絕版，價錢重回到過去同六十年代一樣，幾百蚊就買到隻名表。&#13;<br>&#13;<br>記者：馬慶武　攝影：黃子偉&#13;<br>Model：Ever（SunSpot）&#13;<br>髮型及化妝：Cathy（BeautyTech）　服裝提供：滿清皇朝</p><p><spanclass><fontstyle>古董表重見天日  &#13;<br> 喺亨得利打咗三十幾年工嘅麥小姐話，70年代時，舖頭由中環搬咗嚟上海街，老闆因為專注地產生意，所以無時間打理表倉，有時入咗啲貨都無拎出嚟賣，好似呢批古董表，就喺倉度封塵廿幾年，𠵱家終於重見天日。</fontstyle></spanclass></p><p><b> 第1位</b> &#13;<br> <spanclass><fontstyle>Juvenia藍玉石表  &#13;<br> 原價$9,600　懷舊價$4,800&#13;<br> 麥小姐話呢個來自瑞士嘅牌子，喺香港已經冇代理，所以呢隻表可以說是絕無僅有。而包純銀嘅表帶以及藍色玉石製嘅表面，咁矜貴當然係今次古董表開倉之首啦。</fontstyle></spanclass></p><p><b> 第2位</b> &#13;<br> <spanclass><fontstyle>伊度搪瓷鈪形手表  &#13;<br> 原價$2,500　懷舊價$1,280&#13;<br> 60年代出產嘅上鏈表，矜貴在鈪形表帶及表身上都鑲有搪瓷，而且搪瓷上嘅圖案全部均以人手繪上，十分古典優雅。</fontstyle></spanclass></p><p><b> 第3位</b> &#13;<br> <spanclass><fontstyle>羅頓包白金上鏈表  &#13;<br> 原價$1,600　懷舊價$880&#13;<br> 包白金表帶上嘅橫紋好搶眼好細緻，而且羅頓呢間表廠已經唔存在，令呢隻60年代絕版貨更有收藏價值。</fontstyle></spanclass></p><p><b> 第4位</b> &#13;<br> <spanclass><fontstyle>美華小三針自動表（左）  &#13;<br> 原價$980　懷舊價$480&#13;<br> 美華呢間瑞士表廠已於早年關閉停產，而且據麥小姐講，小三針自動表款喺當時嚟講絕對係貴價表款，好少人買得起，所以出貨量一定唔多，如果唔係今次機緣巧合搵到一批存倉貨，都無乜可能再買得到。&#13;<br> &#13;<br> <b> 第5位</b> &#13;<br> <spanclass><fontstyle>得其利是鑲石金表（右）  &#13;<br> 原價$980　懷舊價$550&#13;<br> 雖然唔係包真金，表面上嘅亦唔係真鑽石，但係全金色表身表帶，加埋表面嘅閃石，外表已經夠晒氣派。買唔起「金撈」扮HipHop黑鬼，呢隻都可以頂住當先。</fontstyle></spanclass></fontstyle></spanclass></p><p><b> 第6位</b> &#13;<br> <spanclass><fontstyle>依波路中文日曆自動表  &#13;<br> 原價$1,800　懷舊價$980&#13;<br> 60年代，好多香港人連26個英文字母都未識晒，星期一至日嘅英文簡寫就更少人識睇，所以呢隻依波路自動表就以中文字顯示，呢個設計只係嗰個年代出產嘅手表先有，絕對稱得上係歷史痕迹。</fontstyle></spanclass></p><p><b> 第7位</b> &#13;<br> <spanclass><fontstyle>山度士透明底自動表  &#13;<br> 原價$1,500　懷舊價$780&#13;<br> 唔鍾意金色表咁俗氣，但係又想懷舊一下，可以考慮吓呢隻方形表面嘅山度士，表底採用透明設計，可以睇到表內機械，而且有齊男女裝，可以同男女朋友一齊懷舊。</fontstyle></spanclass></p><p><b> 第8位</b> &#13;<br> <spanclass><fontstyle>依度伸縮金屬帶自動表  &#13;<br> 原價$2,700　懷舊價$1,280&#13;<br> 喺70年代初，喺表身外加一個大表框，呢個設計可謂突破又前衞，再配上伸縮嘅金屬表帶，相信當時呢款表定必是潮人之選。</fontstyle></spanclass></p><p><b> 第9位</b> &#13;<br> <spanclass><fontstyle>美華的骰斗零表  &#13;<br> 原價$1,200　懷舊價$600&#13;<br> 70年代勁流行嘅女裝皮帶斗零表，表身如斗零般大，隻手離遠啲都睇唔到時間，絕對同手表方便睇時間嘅用途背道而馳，唔明點解咁受歡迎，但係勝在夠經典。</fontstyle></spanclass></p><p><b> 第10位</b> &#13;<br> <spanclass><fontstyle>Chronometer透視陀表  &#13;<br> 原價$580　懷舊價$280&#13;<br> 睇戲都睇唔少，60年代啲紳士最興就係喺西裝袋攞隻陀表出嚟睇時間。呢隻上鏈陀表重有透視設計，可以睇到表肉嘅運作。</fontstyle></spanclass></p><p><b> 新表照減</b> &#13;<br> 為咗照顧一批唔鍾意懷舊表款嘅表迷，亨得利今次減價都會有少量新貨減價益街坊，價錢雖唔及得古董表咁抵，不過都平過出面市價好多，具一定吸引力。&#13;<br> &#13;<br> <spanclass><fontstyle>精工潛水表  &#13;<br> 原價$1,260　特價$780&#13;<br> 典型潛水表外形，具有150米防水功能，夏天暢泳必備。</fontstyle></spanclass></p><p><spanclass><fontstyle>星辰鮮黃表面  &#13;<br> 原價$780　懷舊價$390&#13;<br> 除咗鮮黃表面搶眼之外，日曆和星期分開兩邊顯示亦係特色所在。</fontstyle></spanclass></p><p>亨得利鐘表公司（23889125）&#13;<br> 地址：油麻地上海街358號地下&#13;<br> 減價日期：今日至7月22日</p></body></html>