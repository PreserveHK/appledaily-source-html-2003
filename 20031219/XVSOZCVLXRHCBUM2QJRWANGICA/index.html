<html><header><meta charset="utf-8"><title>股壇瀏覽器：歐資轉炒公路股</title></header><body><h1>股壇瀏覽器：歐資轉炒公路股</h1><p>中國人壽（2628）首日掛牌，收4.525元，較招股價3.59元高26%，公開發售部份的13億股已增值12.2億元，唔少散戶於首日出貨，實行袋袋平安，炒股彈藥又增加不少。&#13;<br> 國壽招股凍結的2008億元資金已經解凍，但噚日未見大舉流入港股，恒指只升47點，收報12240，成交近195億元，扣除國壽成交70億元，實得約125億元。&#13;<br> 不過黑客話，歐資趁大家注意力集中在國壽身上時，偷偷將銀彈射向國內公路股身上，其中滬杭甬（576）急升近10%至5.15元，成交高達1.29億元，除咗深高速（548）外，其他公路股普遍升逾3%。黑客又話，歐資除咗憧憬上海經濟高速增長，有助滬杭甬收入增加外，亦因為國內陸續收回回報保證項目，導致優質收費公路投資項目減少，令到滬杭甬更吃香。<br> &#13;<br> <spanclass>人保升得多有壓力 &#13;<br> 近期新股表現，暫時以人保財險（2328）最標青，噚日收報2.90元，較招股價高61%；長城汽車（2333）收16.35元，較招股價高23%；國壽升26%，現時人保遠遠跑贏其他兩隻矚目新股，人保升得多，有被沽售換馬的誘因，噚日一度被拋售，最多跌5%，低見2.85元。&#13;<br> 噚日有人叫阿虎留意泰山（1192），但就唔肯講原因，阿虎當然唔理佢，點知股價全日勁升18%，收0.55元，成交4476萬元。線人唔講原因，只係話有動作跟尾。&#13;<br> 阿　虎</spanclass></p></body></html>