<html><header><meta charset="utf-8"><title>地產多聲道：<br>情訂藍鯨灣場面浪漫兼刺激</title></header><body><h1>地產多聲道：<br>情訂藍鯨灣場面浪漫兼刺激</h1><p>新地珀麗灣住戶嘅私人沙灘藍鯨灣噚日啟用，沙灘喺大嶼山竹篙灣附近，為咗隆重其事，特別搞咗個「情訂藍鯨灣」嘅沙灘結婚派對，由新地雷霆、陳秀賢為六對新人做見證，佢哋全部都係珀麗灣嘅住客，咁嘅集體婚禮，喺香港真係未試過，場面相當浪漫。&#13;<br> 十二位新郎新娘嘅出場方式好特別，佢哋着住禮服，分別坐十二部水上電單車登陸沙灘，咁多部車一齊出場，重一字排開，場面好壯觀。咁嘅結婚場面，真係一世都唔會忘記，其中重有兩對新人嘅新郎同新娘唔小心跌咗落水，相信更係刻骨銘心。新郎哥事後重話，跌咗落水重刺激。&#13;<br> 佢哋上岸之後，就一齊交換戒指兼發表愛的宣言，重同兩位主禮嘉賓祝酒，切巨型蛋糕，現場差不多有一百人，有親友、傳媒同發展商，見證佢哋嘅世紀婚禮。佢哋個個都話好開心，因為可以有個咁特別嘅婚禮。&#13;<br> <br> <spanclass>和黃一百萬製造白色聖誕 &#13;<br> 今年唔使離開香港，大家都可以過一個白色聖誕。因為發展商和記黃埔特別炮製真雪街，大家只要喺今個月廿五至廿八號，去紅磡黃埔新天地對出嘅船景街一帶，就可以睇到真雪，小朋友重有雪橇玩，又可自製雪人同雪球。&#13;<br> 和記黃埔地產副董事總經理徐建東話，整個項目開支達到七位數字，將會鋪真雪嘅面積廣達五千方呎，且有一條長六十呎斜坡。搞咁多嘢，地產商最希望嘅當然係商場人流如鯽兼店舖營業額大有增長啦！&#13;<br> 徐建東預期，呢個設施，將會令黃埔新天地人流量增加四至五成，營業額則會上升四成。𠵱家黃埔新天地周末人流平均錄得十萬人次，當中有一成為自由行旅客，商場現時呎租三十蚊，部份續租商戶，租金已調升百分之二十五至四十。至於幾時再加租，徐氏話，睇市況！</spanclass></p><p><spanclass>楊受成同劉鑾雄做隔籬鄰舍 &#13;<br> 英皇集團主席楊受成又買貨，今次同劉鑾雄做鄰居。喜來登旺舖代理有限公司董事黃偉文話，楊生剛以八千萬買入銅鑼灣紀利佐治街二至十號，香港大廈地下Q舖，間舖隔籬正正係劉鑾雄所持有嘅銅鑼灣地帶商場入口。&#13;<br> 啱啱易手嘅舖位，七百五十呎，每呎十萬零六千幾蚊，係港島區舖位新高，𠵱家由余仁生藥業租用，每月收逾三十三萬租金，租期至○六年六月。&#13;<br> 近期頻頻入市嘅楊受成，上個月旗下英皇鐘錶集團，以四十三萬租用同區羅素街舖王。&#13;<br> 今次唔租而改為自置物業，據講楊生對政府公布嘅自由行及CEPA政策充滿信心，所以買貴舖冇手軟。&#13;<br> <br> <spanclass>福州御泉花園喺屋企浸溫泉 &#13;<br> 未來準備大力發展內地地產市場嘅嘉里建設，嚟緊三日會喺香港推銷福州御泉花園。聽嘉里市場總監梁美芬講，呢個盤原來坐落溫泉泉眼之上，所以嘉里特別鋪設一條水管，將溫泉水引入每間屋內，住戶可以隨時享受溫泉浴。&#13;<br> 個盤位於古田路，兩幢商住物業，提供二百四十八個單位，商場同停車場，梁美芬估計，賣晒可以套現一億九千萬人民幣。&#13;<br> 今次喺香港賣嘅單位，折實呎價約四百蚊人民幣，恒生銀行福州分行為買家提供七成二十年期按揭，首二十名可獲發展商送首二十個月嘅供款利息。</spanclass></spanclass></p><p><spanclass>美聯再度成為超級品牌 &#13;<br> 美聯物業連續第二年榮獲英國公司SuperbrandsLtd評選為「超級品牌」，呢間公司十年前喺英國成立，𠵱家喺全球十七個國家同地區設立咗分支機構。&#13;<br> 香港超級品牌評審機構喺○一年底成立，目前香港共有一百三十五間公司獲評為超級品牌，該公司行政董事謝彼德話，評審角度以市場佔有率、歷史、信譽、顧客忠誠度同埋認受性五點作為準則，獲得「超級品牌」美譽嘅公司，喺各自嘅領域裏面有出眾嘅表現。&#13;<br> <br> <spanclass>蠱惑經紀貪字變個貧 &#13;<br> 近期代理行生意唔錯，撈客手法可算係層出不窮。不過蘭西聽講，東涌海堤灣畔賣樓發生小插曲，搞到一家代理行要停賽。&#13;<br> 事緣呢間代理行嘅經紀有一日遇到一位準買家，打算買海堤灣畔嘅複式單位，但係嗰位經紀就同個客講，複式已經賣晒，介紹佢去買隔籬樓盤嘅複式，諗住可以賺多啲佣金。&#13;<br> 點知嗰位買家原來係發展商嘅友好，結果東窗事發，發展商一怒之下，決定罰呢間代理行停賽。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>