<html><header><meta charset="utf-8"><title>想做影帝學足偉仔<br>馮仁昭四圍超：吳彥祖LisaS.食蠔好規矩</title></header><body><h1>想做影帝學足偉仔<br>馮仁昭四圍超：吳彥祖LisaS.食蠔好規矩</h1><p>吳彥祖雖然失意今屆金馬獎影帝，不過好彩佢有靚靚女友LisaS.錫番，唔知係咪出爐影帝梁朝偉鍾意食蠔，所以吳彥祖都要食番餐沾吓旺氣。&#13;<br> 前晚吳彥祖同女朋友一齊去中環蘇豪區嘅OysterStation食蠔，雖然同行重有一名男士做電燈膽，但呢對小情人依然食得好開心。頭戴鴨舌帽嘅吳彥祖坐正位男士嘅對面，而LisaS.就坐喺嗰位男士嘅旁邊，三個人喺間蠔店入面有傾有講，氣氛融洽。<br> &#13;<br> <spanclass>坐車坐後排 &#13;<br> 三個人喺店入面傾到十點幾，吳彥祖一馬當先走出嚟，LisaS.就跟喺後面，而吳彥祖就揸住佢架Audi，負責接送女友同嗰位男士離開。雖然LisaS.係鬼妹仔，但睇佢又幾識大體，因為LisaS.除咗冇同男友攬頭攬頸外，就連上車佢都坐後排，司機位旁嘅位置就讓畀嗰位男士，佢咁識做，唔怪得吳彥祖錫到佢燶啦。<br> &#13;<br> <spanclass>楊思琦男上女下 &#13;<br> 楊思琦噚日喺尖沙嘴出席無綫新劇《花樣中年》宣傳，有雜誌影到佢搬咗去男友李永豪嘅村屋住，思琦住樓下，男友住樓上，不過思琦當時匿喺男友架車度好鬼祟，思琦噚日話：「其實我都認咗住喺佢樓下，當日影相嗰陣時我好攰，喺架車度瞓着咗，重俾記者相機撞到車窗，我先至醒番。」不過馮仁昭就覺得佢講嘢嘅可信性唔高。</spanclass></spanclass></p><p><spanclass>伍佰最具男人味 &#13;<br> 台北網站搞咗個「誰最具有男、女人味」嘅票選活動，喺三萬名網路會員同聽眾嘅投票下選出，結果已經公布，得主伍佰同王菲更被選為外表冷酷型嘅歌手。網友重指伍佰嘅男人味好吸引，佢重分別擊敗咗金城武、劉德華同梁朝偉等型男，而王菲亦將張曼玉、徐若瑄同劉嘉玲等擊倒，勇奪「最有女人味」嘅藝人。<br> &#13;<br> <spanclass>陳錦鴻係時候結婚 &#13;<br> 張家輝、關詠荷結婚玩低調，張家輝其中一個老友陳錦鴻之前都冇收到通知，噚日陳錦鴻喺烏溪沙拍《心靈雞湯》時話：「家輝都係時候結婚，我𠵱家都係向住呢個方向去。」問佢幾時結婚？陳錦鴻就話：「未來呢幾個月啩，拍完呢套劇就會諗。」<br> &#13;<br> <spanclass>舒淇接演《星戰前傳3》？ &#13;<br> 網上有消息話舒淇接演《星戰前傳3》，重話出年四月會去美國拍攝，馮仁昭就覺得好奇怪，《星》片都就嚟拍完，點解舒淇𠵱家先接嚟演，於是馮仁昭就同舒淇求證吓呢單料係堅定流，舒淇知道後，就好幽默咁話唔知係邊個幫佢接咗套戲，因為佢自己都唔知。</spanclass></spanclass></spanclass></p></body></html>