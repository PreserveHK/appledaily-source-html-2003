<html><header><meta charset="utf-8"><title>701收料站：建滔要睇多兩眼</title></header><body><h1>701收料站：建滔要睇多兩眼</h1><p>今次真係要恭喜經紀黃，博遠東發展（035）反彈成功，前日佢話遠展跌得過份，噚日隻股立即升番10.8%，收1.33元，真係可喜可賀。&#13;<br> 雖然遠展升得急，但經紀黃話佢重未放手，皆因今次公布中期業績，尚未計晒所有賣樓收益，有好大一部份會在下半年入帳，所以佢覺得隻股重有得去。&#13;<br> 除咗遠展之外，經紀黃話建滔化工（148）亦可以留意，公司今日招呼證券界到江門睇新廠，由於早排恒安（1044）帶證券界上福建睇廠之後，股價隨即急升，所以小初決定要睇多兩眼。&#13;<br> 早排有間美資大行出過報告，話睇建滔會見14元咁多，但建滔呢排只係在11元水平徘徊，走勢牛皮。&#13;<br> 經紀黃話，估計係因為建滔隻公司輪602將於下周到期，近期陸續有人按行使價5.80元換股沽貨獲利所致，相信在換得七七八八後，股價將有唔同表現。&#13;<br> 建滔噚日升1.85%，收11元，成交股數僅為32.4萬股，金額356萬元。&#13;<br> 慕容小初</p></body></html>