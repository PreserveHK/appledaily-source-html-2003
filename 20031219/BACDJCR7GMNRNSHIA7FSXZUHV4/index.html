<html><header><meta charset="utf-8"><title>後市有排升<br>股路縱橫：國企見平就要買</title></header><body><h1>後市有排升<br>股路縱橫：國企見平就要買</h1><p>萬人矚目的中國人壽（2628）噚日掛牌，近期咁多隻新股中，以佢嘅秩序最為良好，因為佢「晒士」實在太大，「百厭星」冇辦法「玩價」也。&#13;<br> 國壽開市前競價盤只係在4.5元至4.6元的幾個價位內上落，結果以4.55元成交，早市獲利盤如潮湧出，中段最低見4.3元，但沿途都見大行硬接，午後貨源漸疏，股價逐級推上，高見4.6元後回收4.525元，比上市價3.59元高出26%，就算計埋利息同使費，成本價都只係3.7元，人人過個快樂聖誕。&#13;<br> 國壽噚日成交15.8億股，總值70億元，小投資者應已沽得七七八八，而基金應該重未買完，估計國壽股價短期內會在4.4元至4.7元間整固，到基金收集完成後，有機會見5字頭。&#13;<br> 大市在連跌3日後略為回穩，早段低開後有支持，中段行情回升，恒指一度報高117點，收市12240，升47點，成交194億元，期指則低水35點。恒指暫時仍守穩在50日線（12152點）之上，但最好盡快上番10日線（12364點），先可以轉危為安。<br> &#13;<br> <spanclass>國指可能已見底 &#13;<br> 同芬佬傾開，佢哋又拍心口話個市唔會有事，不過，由於12月假期多，平安夜同大除夕又只係玩半晝，所以未來嗰幾個交易日，預計都唔會有大動作，橫行整固居多，到下個月，升浪再起，可以升到你唔信。&#13;<br> 國企真係好強勢，噚日又升番成百點，上番4300點水平，最威水係公路股，全面上揚，浙江滬杭甬（576）又帶頭放出，收5.15元，大升9.5%，安徽皖通（995）收2.75元，亦有5.7%進帳。&#13;<br> 國企今次調整，係預期之內，但跌勢既快且急，則出意料之外。今個禮拜一（15日），國企指數高見4541，到禮拜三（17日），已跌到低位4050，大跌491點。&#13;<br> 翻查最近兩次紀錄，國企每次調整，都只係400至500點，第一次係9月4日至9月19日，國指由3406跌到2931，跌475點；第二次係11月4日到11月21日，國指由3938跌到3472，共跌466點。今次跌近500點，調整好大機會已完成，4050極有可能係浪底。芬佬仍然係好有信心，話國企見平就要買，後市有排升。&#13;<br> 郭兆誠</spanclass></p></body></html>