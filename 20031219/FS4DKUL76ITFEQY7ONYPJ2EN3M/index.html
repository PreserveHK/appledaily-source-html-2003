<html><header><meta charset="utf-8"><title>一味窩輪：華能Call輪炒櫥窗粉飾</title></header><body><h1>一味窩輪：華能Call輪炒櫥窗粉飾</h1><p>恒指升番47點，國企指數則更巴閉，收4307，升2.4%。國壽（2628）由低位4.30元彈上去，見4.60元回頭，收4.525元，帶來良好氣氛，唔少重磅國企如公路股出色，滬杭甬（576）跳高10%，本身嘅Call輪固然飛天，國企指數Call輪亦係彈彈跳。&#13;<br> 滬杭甬係芬佬股，唔係計乜嘢PE定偏高或偏低，而係由芬佬掟幾多錢落去定升或跌。就嚟埋年結，聞到櫥窗裝飾味道。&#13;<br> 電力股與公路股風馬牛不相及，相同之處係芬佬揸重，公路股做戲，電力股亦可能會做戲，睇吓華能國電（902）與大唐（991）點走。<br> &#13;<br> <spanclass>大唐輪要9039 &#13;<br> 華能與大唐啲Call輪，不妨細細注搵三兩件嚟博吓。華能Call輪正路對象係9918，明年7月到期，輪價27仙，溢價7%，槓桿率4.2倍。比較交投多嘅有9933，呢件係鎖定回報輪，實際數據係點，行情表唔列出，以免誤導。另一件正常輪9196，明年4月夠鐘，溢價43%，槓桿率32倍，咁嘅數據，短炒分分鐘飛沙走石，長揸輸多過贏。&#13;<br> 大唐Call輪正路之選係9039，明年2月到期，輪價63仙，溢價7.3%，槓桿率7.9倍。&#13;<br> 章　盛</spanclass></p></body></html>