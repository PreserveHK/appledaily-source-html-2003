<html><header><meta charset="utf-8"><title>史力加率群星反擊迪士尼</title></header><body><h1>史力加率群星反擊迪士尼</h1><p>當年夢工場動畫《史力加》打低勁敵迪士尼嘅《怪獸公司》，成為奧斯卡最佳動畫得主，可惜之後無以為繼，上年嘅《小馬王》同今年嘅《仙巴之七海遊蹤》都係慘淡收場，而嚟緊呢屆奧斯卡，睇怕都係迪士尼大熱之作《海底奇兵》嘅囊中物，冇晒面子嘅夢工場自然要諗計反擊，所以嚟緊兩年佢哋都會推出唔少動畫。&#13;<br> <br> <spanclass>配音卡士超強 &#13;<br> 觀眾等咗好耐嘅《史力加2》，將會喺下年五月登場，米克邁亞斯（MikeMyers）、愛迪梅菲（EddieMurphy）同金美侖戴雅絲（CameronDiaz）身價三級跳，每人收一千萬美元（約七千八百萬港元）繼續為史力加、驢仔同費安娜配音，今集講費安娜嘅父母叫剛剛結婚嘅史力加同費安娜返屋企慶祝，但問題係佢哋唔知原來費安娜已經變成綠色怪物！&#13;<br> 另一套海底黑幫動畫《SharkTale》更加係群星拱照，參與配音嘅有韋史密夫（WillSmith）、羅拔迪尼路（RobertDeNiro）、雲妮絲惠嘉（ReneeZellweger）、安琪蓮娜祖莉（AngelinaJolie）同馬田史高西斯（MartinScorsese），真人電影都未必有咁強卡士。而○五年上映嘅《Madagascar》同《OvertheHedge》，就分別有賓史迪拿（BenStiller）同占基利（JimCarrey）兩大笑匠助陣，大放笑彈。</spanclass></p></body></html>