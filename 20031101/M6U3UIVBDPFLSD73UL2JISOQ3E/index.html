<html><header><meta charset="utf-8"><title>解構名人明星Figure得啖笑<br>碧咸髮型嚇人小泉拉面皮？</title></header><body><h1>解構名人明星Figure得啖笑<br>碧咸髮型嚇人小泉拉面皮？</h1><p>𠵱家個個男仔都話鍾意儲figure，MichaelLau呢啲年輕設計師好多人都識，但日本有個做膠公仔嘅阿叔山本淳一，已經幫電視台節目做咗十年figure，大家又知唔知呢？&#13;<br>山本最近開咗個個人figure展，原來佢都有唔少fans，因為佢以前主要整政治人物公仔，近年就連明星、卡通人物同體育界強人都唔放過，不過我羅拉就覺得佢整嘅人物只係神似，形就麻麻喇，美國布殊總統、日相小泉純一郎同已故日本人瑞金銀婆婆都一眼就認得出，但塊面就滑咗！</p><p><spanclass>女人百變最難整 &#13;<br> 萬人迷碧咸就最失敗，着埋套波衫都唔多掂，但山本話佢做之前會好小心觀察主角嘅形態，但鬼叫碧咸成日換髮型咩？&#13;<br> 而最難整嘅人物係邊個？山本話：「梗係Morning娘啦！我做緊時後藤真希同保田圭又話要離隊，整完冇耐又加多四個！」&#13;<br> 山本又話：「宇多田光由出道至𠵱家個樣變咗好多，我做得佢好細路女樣，但一下子就做咗人老婆！」重有松浦亞彌，山本話佢啲化妝成日變，個樣都一時一樣，所以佢以後都係少啲整女星figure喎！</spanclass></p></body></html>