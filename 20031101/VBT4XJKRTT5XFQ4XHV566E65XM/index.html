<html><header><meta charset="utf-8"><title>鬥擲錢 - 陳也</title></header><body><h1>鬥擲錢 - 陳也</h1><p>本周至熱下午茶話題，是討論男人出手夠不夠豪。曾經大口氣宣佈息影的女明星全因為被包，忽然行頭名牌化，排場闊太化。但風光招積只維持一陣，包底那個冤家由首富落難成上海階下囚，女明星閃電重出江湖，名牌離晒身，名媛味隨風而散。OL細心分析，指女明星笨在冇樓揸手，包底包得未夠徹底，及不上另一個圈外女子，得富翁餽贈三千萬豪宅，今日散檔，仍有揸拿，未致人財兩空。OL認為，愛錢的女人金睛火眼一定要叻過宋靄齡，從男人身上搾得幾多算幾多。&#13;<br> 但行走江湖的麻甩佬亦非善男信女，上海首富有辦你睇，包底包到半桶水，IQ只有初中程度的女明星還以為執到支好籌，飛上枝頭就當自己已經坐上神舟五號升了天。結果自我感覺慘過維港巨星匯。金屋包底的富豪，似乎還是咱們香港25歲的出品比上海15歲的保險。三千萬濕濕碎，大少喜歡就爽手交易。上海那批大腕得個假大空，一劫就現出寒酸原形。&#13;<br> 實牙實齒擲錢如倒水的香港富豪，榜首第一位是董建華。富豪承包女星，等同支付肉金，但董先生委任一個「高級文員」，無肉帛轇轕，年薪竟達三百多萬。推銷特區又一擲十億，其中一億像溪錢般直撒維港鹹水。普天之下難有哪個闊佬爬到佢頭。董先生還有四年合法治港使命，敗家招數陸續有來，送樓三千萬的富豪，行埋一邊。</p></body></html>