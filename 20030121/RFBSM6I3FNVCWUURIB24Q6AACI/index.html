<html><header><meta charset="utf-8"><title>　　滿漢全席老闆唔認暴殄天物 - 李八方</title></header><body><h1>　　滿漢全席老闆唔認暴殄天物 - 李八方</h1><p>畀錢食一餐三十六萬六千蚊滿漢全席嘅商人梁先生終於現身，接受內地《西安晚報》訪問，佢話喺澳洲做飲食旅遊生意，想將中菜引入澳洲，所以專程帶埋七十幾歲嘅老父，去西安試吓滿漢滋味。&#13;<br> 而整出呢餐「大鑊飯」嘅西安頤和園聽鸝飯莊總經理吳際，就俾中央電視台捉去訪問，吳總話三十六萬六呢個價錢，係同梁生「討論」出嚟，取其二○○三年三三不盡，六六大順好意頭。&#13;<br> 好多人批評飯莊牟取暴利，吳總堅稱有數得計，至於點計就講到唔清唔楚。&#13;<br> 佢承認有啲餸只係捧出嚟睇睇，之後就倒咗，主持人質問佢咁算唔算暴殄天物，吳總咁答：「這是一種飲食文化，他（指批評者）的思想還停留在五、六十年代的水平！」&#13;<br> 中央台重話呢間開業三個幾月嘅食肆，𠵱家每日營業額幾乎等於零！&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>