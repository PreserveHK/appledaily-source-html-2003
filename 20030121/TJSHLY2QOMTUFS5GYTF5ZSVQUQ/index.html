<html><header><meta charset="utf-8"><title>　　《百年好合》派老婆餅 - 李八方</title></header><body><h1>　　《百年好合》派老婆餅 - 李八方</h1><p>盈科保險第三年贊助新春賀年電影，今年套戲就係杜琪峯嘅《百年好合》，噚日喺會展首映，除咗盈保主席袁天凡、中國星大老闆向華強、男女主角古天樂鄭秀文之外，重有幾百人捧場。盈保好有心思，每個嘉賓都送一份禮物──一個老婆餅同一對筷子，非常好意頭。&#13;<br> 呢套《百年好合》係輕鬆愛情片，但都有啲訊息帶畀大家。噚晚導演杜琪峯上台致辭時就話，佢前年套賀歲片《嚦咕嚦咕新年財》，係希望觀眾明白面對逆境時，要「自強不息」；今年呢套戲背後嘅訊息多咗兩個字，一共六個字，就係「隻眼開隻眼閉」。&#13;<br> 兩個人相處，有時要扮睇唔到啲衰嘢，否則日日嗌交都唔掂；而香港人面對如此政府如此時局，亦惟有緊記呢六個字，否則真係要買定多幾份保險。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>