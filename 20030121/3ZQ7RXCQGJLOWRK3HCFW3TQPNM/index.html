<html><header><meta charset="utf-8"><title>701收料站：建發牛皮有原因</title></header><body><h1>701收料站：建發牛皮有原因</h1><p>小初早排聽班經紀朋友提過，建發（223）將有異動，但講完好耐都未見身郁，隻股噚日收1.14元，升1個價位。&#13;<br> 經紀陳話，上個月建發公布以接近3000萬元，用於收購一個大陸資料庫及支付顧問服務費用。呢單交易據聞令芬佬不滿，股價一度跌穿1元，但收尾有人出嚟維持秩序，將股價掃番上1.10元樓上，但在1.25元就遇上阻力。&#13;<br> 經紀陳話，呢單交易正唔正就見仁見智，但發行新股數量，剛好少於已擴大股本的10%，就非常有玄機，若果接貨者夠實力，就有好戲睇。不過，有關交易至今仍未完成，即係呢批新股重未出得街，所以冇辦法唔等一等。&#13;<br> 另外，年輕賓架前日話盈新遊樂（703）搵緊人幫手，隻股噚日即刻升咗40%，收0.14元。年輕賓架打電話畀小初，叫小初咪亂咁跟進。盈新噚日成交金額3.52萬元，只屬乾升，小初係老江湖，點會亂咁上車。&#13;<br> 慕容小初</p></body></html>