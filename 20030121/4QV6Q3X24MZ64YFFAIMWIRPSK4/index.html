<html><header><meta charset="utf-8"><title>馬德里打吡大戰攞命<br>球驗客手記：上盤客血本無歸</title></header><body><h1>馬德里打吡大戰攞命<br>球驗客手記：上盤客血本無歸</h1><p>我求大俠相信前晚皇馬對馬體會場波睇到啲上盤客慘叫連天，因為呢場波實在劇力萬鈞，到頭來都係要佢哋血本無歸。我老友事後孔明話齋：心臟有事嘅上盤客真係唔睇好過睇。&#13;<br> 皇馬雖先輸十二碼，後有希古拉被逐，但之後皇馬仍有台型，果然完上半場時反超前二比一，上盤客可以安心；因為皇馬讓一球?球半，下半場皇馬唔難入多粒開上盤。&#13;<br> 皇馬下半場依然對辦，只係佢哋硬係入唔到波，比賽末段費高重大腳勁抽十二碼省到貝高斯個鼻流晒血，最後都係唔入，相信捧場客已經心如鹿撞；諗住輸半個盤都算嘞，點知阿伯天尼補時射入自由球，扳成二比二完場，結果輸晒。唉！世事就係咁㗎嘞！&#13;<br> 打吡戰周不時都有啲戲劇性，實搶晒同時間踢嘅祖雲達斯對基爾禾鏡，因為只係讓平手?半球嘅祖記半場已經領前兩粒，上盤定過抬油，同捧皇馬上盤嘅心情真係爭好遠。或者呢兩場波唯一相同之處係極刑多，一共有六個，真係罕見。<br> &#13;<br> <spanclass>施文道行一朝喪 &#13;<br> 平日懶有gentleman風度嘅阿仙奴門將施文，喺對韋斯咸場英超聯，畀人影到佢向敵對球迷展示不文手勢，我求大俠覺得佢千年道行一朝喪，話晒球迷唔係買飛入嚟畀你咁對待嘛。另外，伯金呢場波好蠱惑，有幾次向對手抽水都唔使領黃，而其中一次更係用手肘打保耶塊面，唔趕出場，上盤客真係偷笑，賽後重話係意外，擘大眼講大話，薑果然愈老愈辣。</spanclass></p><p><spanclass>楊晨批死肥仔嘜 &#13;<br> 連甲A都唔要嘅加斯居尼突然有生機，傳德乙聯包尾球隊聖保利可能簽佢，但聖保利嘅中國前鋒楊晨就唔多睇好呢次交易。楊晨話肥仔嘜都成三十五歲人，性格依然火爆，重話佢為球隊帶嚟嘅經濟效益亦有限。一個英格蘭一代球星，竟然畀人批死到咁，連我求大俠個鼻都有啲酸。<br> &#13;<br> <spanclass>「大頭」鬧人先鬧自己 &#13;<br> 我求大俠都做過細路，明白見到偶像會心花怒放，點知嗰個畀愛華頓棄用嘅李瑋峰就係咁傷咗一個球迷個心。話說國內一個初中女孩想要李瑋峰簽名時，畀佢拒絕之後，亦因為嗰個女孩話佢心情唔好，同埋稱呼佢個花名「大頭」而火都嚟埋，結果重要捱罵。大頭，心情唔好咪搵個細路女出氣好喎！<br> &#13;<br> <spanclass>麥基迪愈噓愈精神 &#13;<br> NBA魔術隊嘅麥基迪噚日「重返故地」倒戈對速龍嗰場波，全場俾球迷噓到七彩，但佢就喺噓聲中愈戰愈勇，攞到三十五分同十一個籃板，幫球會贏波，佢賽後重多謝啲速龍球迷嘅噓聲激發佢嘅鬥心咁話。睇番近排嘅盤路頻頻開下盤，就因為全賴麥基迪呢啲球員先至有啲上盤開吓！</spanclass></spanclass></spanclass></p></body></html>