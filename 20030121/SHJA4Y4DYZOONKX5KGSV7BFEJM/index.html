<html><header><meta charset="utf-8"><title>首屆年貨博覽會食串炸昆蟲最激</title></header><body><h1>首屆年貨博覽會食串炸昆蟲最激</h1><p>每逢過年，最令我煩惱的莫過於要辦年貨，近年人人都話返深圳掃貨，我都唔例外，但係我又唔想挽住一袋二袋周圍走，結果朋友提議不如去今年首次舉辦嘅年貨博覽會掃貨，成個場幾百檔新年貨品樣樣齊，而且重有美食節，可以一次過試勻中國各地方小食，食一餐幾十蚊已經可以好豐富，瘋狂購物完又可以坐低睇吓表演，一站式吃喝玩樂啱晒我！&#13;<br>&#13;<br>記者：黃希知　&#13;<br>攝影：小王子　&#13;<br>ImageGirl：Natalie</p><p>今次年貨博覽會暨美食節就喺深圳體育館外嘅露天場地舉行，全場三萬平方米，可能係第一次舉辦嘅關係，我哋朝早十點幾到達時，場內已人頭湧湧。博覽會比我預期中大型，場內主要分為餐飲區、購物區、表演區同休閒娛樂區，每區都有清晰指示牌，行起嚟都唔會覺得混亂，行到攰又可以坐低睇表演，值得一去。&#13;<br> &#13;<br> <b> 美食區</b> &#13;<br> <spanclass><fontstyle>全場最旺  &#13;<br> 小食檔超過幾十檔，食品包括各地風味小食好似新疆串燒、北京拉麵、燒大餅、冰糖葫蘆、麻辣小食等，檔口前排滿枱櫈，叫完可以坐低慢慢食！</fontstyle></spanclass></p><p><spanclass><fontstyle>香脆炸蠍子最好食  &#13;<br> 場內烤肉檔多不勝數，其中以炸野味最激，眼前一盤盤放滿豆蟲、蠍子、蜘了、蠶蛹、麻雀、螞蚱嘅野味串，望見都有少少驚，除蠍子外每串賣?5，檔前大大個字寫住有美容、去火、高蛋白同排毒的功效，有咁多好處你又敢唔敢試？&#13;<br> 問負責炸野味串的師傅邊款最多人鍾意食，佢居然話係?10一串嘅蠍子，「用油炸過變得又脆又香，撒上調味料，味道好好。」就在野味旁，有一紙杯載着幾隻生猛蠍子，果然新鮮！</fontstyle></spanclass></p><p><spanclass><fontstyle>懷舊冰糖葫蘆  &#13;<br> 一路行不斷見到大人細路個個都攞住串冰糖葫蘆，而且串串都五顏六色，與香港見到的大有不同。原來佢哋用唔同嘅生果做成，如洋桃、士多啤梨、乾桔、車厘茄和桃等，每串都有唔同的配搭，但生果外蘸滿厚厚嘅糖漿，怕肥的話最好另作他選，每串?5。&#13;<br> &#13;<br> 檔名：北京糖葫蘆&#13;<br> 檔號：A183a</fontstyle></spanclass></p><p><spanclass><fontstyle>密封式烤肉串夠乾淨  &#13;<br> 呢檔土耳其烤肉的串燒檔，用密封高溫烤熟，串燒在玻璃烤爐內不停旋轉至熟，感覺總比放在無遮無掩的傳統炭爐上來烤乾淨得多。烤肉每串都會蘸上一種自家調製嘅濃汁，有辣有唔辣，而烤肉就有豬、牛、羊三種，每串?2。&#13;<br> &#13;<br> 檔名：正宗北京冰糖葫蘆&#13;<br> 檔號：H29</fontstyle></spanclass></p><p><spanclass><fontstyle>現場直擊  &#13;<br> 吳小姐：「冰糖葫蘆每一串都有不同的生果，味道都可以。我覺得今次呢個博覽會搞得唔錯，好有過年氣氛，貨品售價好平。」</fontstyle></spanclass></p><p><b> 購物區</b> &#13;<br> <spanclass><fontstyle>幾十蚊掃迪士尼精品  &#13;<br> 這檔迪士尼精品，全場所有貨品都係幾十蚊，比香港平成半以上，當中更有不少迪士尼新年產品。好似呢款WinniethePooh的福字咕𠱸和坐墊，WinniethePooh着晒唐裝衫加埋個福字同羊年圖案，夠晒新年氣氛，一於捧幾個返香港，每款售?20。&#13;<br> &#13;<br> 檔名：深圳市名寶實業有限公司&#13;<br> 檔號：E28</fontstyle></spanclass></p><p><spanclass><fontstyle>銅鐘連首飾盒  &#13;<br> 呢檔嘅貨品主要以人手做，以藤籃和銅器為主，睇落有少少似香港的赤柱貨色，但價錢就比香港平。呢個由銅做成嘅座枱鐘，原來亦可當作首飾盒，將鐘面打開後可以放置較大件嘅飾物，好似手鈪、手表等，除此之外，鐘下面還有一個小抽屜，最啱用嚟放置小首飾，每個售?280。&#13;<br> &#13;<br> 檔名：亮亮晶精品&#13;<br> 檔號：F23a</fontstyle></spanclass></p><p><spanclass><fontstyle>神奇仙人掌  &#13;<br> 呢罐魔罐仙人掌，只要將蓋拉開，將罐底排水口張貼紙撕開，再將成個罐放入水內，等十分鐘仙人掌就會長出，跟住好似種普通仙人掌一樣打理就得，仙人掌重有日出同金琥兩個品種任揀，每罐?16。&#13;<br> &#13;<br> 檔名：文文精品特賣場&#13;<br> 檔號：E25</fontstyle></spanclass></p><p><spanclass><fontstyle>現場直擊  &#13;<br> 趙小姐：「我啱啱買咗百幾蚊，都有買咕𠱸，我覺得價錢可以接受，都幾大眾化，整體嚟講全場貨品同食品都幾齊全，食品都好有特色，我希望下一年會繼續舉辦。」</fontstyle></spanclass></p><p><b> 其他好玩推介</b> &#13;<br> <spanclass><fontstyle>擲膠圈贏玩具車  &#13;<br> 這個擲膠圈攤位遊戲非常受歡迎，畀?10就有八個膠圈，只要將膠圈套中地上面嘅玩具車就算贏，擲中邊份攞邊份，其實膠圈都幾大個，要中都唔算好難，當日就有人連中四個，捧走四架大玩具跑車！</fontstyle></spanclass></p><p><spanclass><fontstyle>吹氣遊樂場啱細路  &#13;<br> 場內設有一個小型遊樂場，馬騮仔、堡壘、運財童子等各式各樣造型嘅得意吹氣滑梯和彈床，細路仔見到必定興奮，畀?10入場費就可以任你玩到癲，爹哋媽咪可以放低小朋友慢慢玩，自己就可以慢慢行慢慢揀啦！</fontstyle></spanclass></p><p><spanclass><fontstyle>抽獎有機會贏電視機  &#13;<br> 入場嘅時侯每人都會獲派一張抽獎券，就算唔消費都可以參加即場大抽獎，大獎係29吋電視一部，二獎有DVD或者微波爐一個，三獎有紅酒一支，三個大獎之外重有其他安慰獎，但係想抽獎就要有番咁上下耐性，因為人實在太多，所以閒閒哋都排你十幾分鐘。&#13;<br> &#13;<br> <b> 深圳首屆年貨博覽會及美食迎春廟會</b> &#13;<br> 地點：深圳體育館西廣場&#13;<br> 舉辦日期：即日起至1月25日&#13;<br> 開放時間：上午10時至晚上10時&#13;<br> 門票：免費&#13;<br> 交通：由火車站搭的士前往約需?25</fontstyle></spanclass></p></body></html>