<html><header><meta charset="utf-8"><title>新版Smart更好力更安全</title></header><body><h1>新版Smart更好力更安全</h1><p>向來備受車迷追捧嘅城市小車Smart，廠方於日前宣布為其推出新一代型號，雖然外觀上並無太大改動，但就提供咗更舒適、更安全同更好力嘅條件予駕駛者及乘客。</p><p>從外表睇嚟，你會覺得新版Smart並無太大改變，依舊保留原來頗Cute嘅造型，但廠方將會為用家提供，屬Option配備嘅Strikeline款式15吋合金胎軨作選擇，兼且重配以前輪175/55R15，以及後輪195/50R15闊大輪胎作配搭，從而有助增強行車循迹性及制動表現㖭！車廂布局亦與現有型號一樣，但廠方亦會為用家，提供附有轉檔按鍵嘅跑車軚環作Option配備。不過，新車最值得留意會係改用一台698cc嘅引擎作動力核心，馬力輸出分別為50匹及61匹，比原來599cc直3偈嘅44匹及54匹為多，就連扭力輸出亦有增加，配合一套Sequential半自動波箱，性能表現明顯較前提升不少；另外，ESP（ElectronicStabilityProgramme）系統更會作為新車嘅標準裝備，輔以ABS及EBD系統，從而令行車安全性更上一層樓。唔知呢款新Smart，幾時會在港推出呢？</p></body></html>