<html><header><meta charset="utf-8"><title>消費BestBuy：日本玩具開倉一折起<br>600掃PG版Z高達</title></header><body><h1>消費BestBuy：日本玩具開倉一折起<br>600掃PG版Z高達</h1><p>就咁話玩具開倉，你可能唔係太感興趣，但如果話你知今次全部都係日本人氣玩具好似HelloKitty、超合金模型等等，而且重係低至一折起，你嘅興趣係咪即刻返晒嚟？無錯，今次呢個玩具開倉可謂大人細路都啱，除有小朋友至愛嘅卡通人物之外，重有至筍嘅PG版高達模型，低於半價發售，畀幾百蚊就可以帶返屋企，一於帶足彈藥掃個痛快！&#13;<br>&#13;<br>記者：黃婉冰　攝影：楊錦文&#13;<br>ImageBoy&amp;Girl：Macy&amp;Jack</p><p><spanclass><fontstyle>限量高達模型大割引&#13;<br> PG版Z高達模型  &#13;<br> 原價$1,559　開倉價$600&#13;<br> 被高達迷視為極品嘅PG版Z高達模型，今勻居然罕有地由千幾蚊減到六百，呢款一向價錢高企又量少，今次開倉大割價，屬必掃之選，但數量有限，只得幾盒，如果想執筍貨就要有咁早得咁早，始終筍嘢多人爭嘛！</fontstyle></spanclass></p><p><spanclass><fontstyle>PG版量產型渣古  &#13;<br> 原價$938　開倉價$360&#13;<br> 另一至筍推介就係呢個PG版量產型渣古，PG版極少有減價，以前唔捨得買，終於等到頸都長，減到半價唔使就可以擁有，重等咩？數量有限，手快有，手慢無。</fontstyle></spanclass></p><p><spanclass><fontstyle>HGUC版勇士模型  &#13;<br> 原價$119　開倉價$30&#13;<br> 反正都買開，咁唔爭在畀多三十蚊買埋呢個1：144HGUC版勇士模型，呢款可能未必係你嘅至愛，但$119減到$30，唔買會唔會有啲對唔住自己呢？</fontstyle></spanclass></p><p><spanclass><fontstyle>MG版自護號模型  &#13;<br> 原價$169　開倉價$120&#13;<br> MG版向來較多人買，因為佢價錢比PG版平，好多人唔捨得買PG版都會退而求其次買MG版，今次連MG版都跌價，追捧開嘅當然不可不掃，呢款自護號雖然平得唔多，但始終比市面平，無呢個款不妨諗諗！</fontstyle></spanclass></p><p><spanclass><fontstyle>女仔必掃ITEM&#13;<br> 小魔女DoReMe迷你公仔  &#13;<br> 原價$69.9　開倉價$10&#13;<br> 估唔到今期勁Hit嘅小魔女DoReMe都大平賣，要數最抵掃，非呢幾款迷你公仔莫屬，每個公仔都附送一把迷你掃把同腳架一個，家陣減到$10個，儲齊成套六個都係六十蚊，迷姐們都係時候入貨喇。</fontstyle></spanclass></p><p><spanclass><fontstyle>小魔女DoReMe公仔  &#13;<br> 原價$99.9　開倉價$50&#13;<br> 唔鍾意齋睇，鍾意有得玩吓，咁就要揀呢款會變身嘅小魔女，你可以幫佢改頭換面換埋衫都重得，比迷你公仔多啲嘢玩吓，市面重熱賣緊，現半價有交易，忍得手就奇！</fontstyle></spanclass></p><p><spanclass><fontstyle>HelloKitty刨冰機  &#13;<br> 原價$179　開倉價$80&#13;<br> HelloKitty各種貨色中，以大大份玩得又用得嘅款式最值得掃，好似呢款堡壘造型嘅刨冰機，真係可以用嚟整刨冰，內附冰刨、膠杯同糖漿杯，冬天重未到，買番個返屋企都未算遲！</fontstyle></spanclass></p><p><spanclass><fontstyle>HelloKitty趣致手推車  &#13;<br> 原價$299　開倉價$100&#13;<br> 平時一個毛公仔閒閒哋都要百幾二百蚊，但係呢個得意手推車連HelloKitty毛公仔都係$100，推動三輪車時，車頭兩個公仔頭重會上下咁郁，又幾盞鬼，小朋友見到一定愛不釋手。</fontstyle></spanclass></p><p><spanclass><fontstyle>HelloKitty發光水晶堡壘  &#13;<br> 原價$169　開倉價$80&#13;<br> 呢座堡壘名副其實真係會發光，熄晒燈，按一下旁邊個掣，成個堡壘就會着燈發光，買畀小朋友，等佢哋同埋HelloKitty一齊夜探古堡。</fontstyle></spanclass></p><p><spanclass><fontstyle>幪面超人遙控電單車  &#13;<br> 原價$299　開倉價$100&#13;<br> 唔少大細路到𠵱家都重鍾情於幪面超人，如果你係其中之一，咁呢款幪面超人遙控電單車可能會合你心水，操控好簡單，可以向左走、向右走，向前走都得，將電單車可安在遙控器上充電，買嚟儲都抵。</fontstyle></spanclass></p><p><spanclass><fontstyle>遙控花式滑翔機  &#13;<br> 原價$299　開倉價$200&#13;<br> 真正遙控飛機唔係人人玩得起，純粹想過癮一下，咁不如CheapCheap哋買呢架遙控花式滑翔機，成架用發泡膠製成，簡單易砌，操控非常容易，可以飛到上30呎高空。</fontstyle></spanclass></p><p><spanclass><fontstyle>地球保衞隊指揮機  &#13;<br> 原價$89.8　開倉價$20&#13;<br> 有超人又點可以無戰機？各款超人戰機減到$20，呢隻金色機身嘅地球保衞隊指揮機，駕駛艙可以分開，咁平，不妨買多幾隻唔同款式，重可以分體變成另一款強化版戰機！</fontstyle></spanclass></p><p><spanclass><fontstyle>數碼暴龍5吋迷你公仔  &#13;<br> 原價$79.9　開倉價$20&#13;<br> 雖然數碼暴龍無以前咁Hit，但係以$20作招徠，唔多唔少都有啲號召力，而且款式都算多，可以趁低吸納補買未有嗰幾款，咁就可以儲齊成套！</fontstyle></spanclass></p><p><B> 街坊必掃高達模型</B> </p><p><b> 日本玩具開倉</b> &#13;<br> 地點：青衣長達路14-20號偉力工業A座7字樓&#13;<br> 日期：9月30、10月2及3日中午12時至晚上8時，10月1、4及5日上午11時至下午6時。&#13;<br> 查詢電話：21498652&#13;<br> 付款方法：現金、EPS及信用卡，惠顧滿$100可使用EPS，滿$200方可使用VISA或Master卡。&#13;<br> 交通：10月1、4及5日可於葵芳地鐵站D出口乘搭免費穿梭巴士。&#13;<br> 可於油尖旺區彌敦道乘41A、葵芳地鐵站乘88及88B綠色小巴，於青衣警署落車、於城門隧道轉車處轉乘49X、青衣地鐵站乘249M、荃灣大河道乘243M，於翠怡花園落車。&#13;<br> 備註：12歲以下小朋友入場可獲贈精美貼紙乙盒。</p></body></html>