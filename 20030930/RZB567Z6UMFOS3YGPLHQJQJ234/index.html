<html><header><meta charset="utf-8"><title>新車速報：<br>日產March四個版本任你揀</title></header><body><h1>新車速報：<br>日產March四個版本任你揀</h1><p>日產March自推出以來，一直憑着頗Cute嘅賣相而備受追捧；而代理方面為吸引車迷，更特別為March包裝出四個擁有不同性格嘅特別版畀你揀，當中包括有跑格十足嘅RallyMarch及AeroMarch、簡單就是美嘅MarchCup，同埋最啱「好色」車迷嘅ColourfulMarch，梗有一款啱你口味㗎！&#13;<br>&#13;<br>記者：何永仁　攝影：陳偉強　ImageGirl：Clara</p><p><spanclass><fontstyle>ColourfulMarch　&#13;<br> 最啱「好色」車迷  &#13;<br> 若然你係一位「好色」（喜歡色彩斑斕配搭）嘅車主，咁就可以選擇呢款ColourfulMarch特別版；你不但可將鬼面罩改換上自己喜歡嘅顏色外，就連門邊鏡殼、車尾泵把及泵把角位保護邊，甚至係車身防撞膠邊，都可以選用自己嘅心水配搭，咁你想部車唔襯自己嘅Style都幾難啦！</fontstyle></spanclass></p><p><spanclass><fontstyle>RallyMarch型到盡　  &#13;<br> 若然你覺得裝有全車包圍嘅AeroMarch唔係太啱你口味，想再激啲的話，得！無問題！皆因代理方面已特別為你準備咗一款型到盡嘅RallyMarch特別版；部車除咗與AeroMarch版本一樣，裝有多項跑車化裝備之餘，佢重加有IMPUL巨型跑車尾翼、NISMO頭冚及車身貼紙，同埋NISMO字樣嘅車身貼紙，望落可謂辣味十足，簡直同一部落場用嘅March戰車無分別㗎！</fontstyle></spanclass></p><p><spanclass><fontstyle>AeroMarch跑意盡現  &#13;<br> 早前日產代理為March推出一款K12包圍版，其跑車化賣相令人對其留有深刻印象，因而備受車迷追捧；今回代理方面再接再厲，為March披上戰衣，當中包括車頭整流器、霧燈、車身兩側裙腳、門邊電鏡連指揮燈及車尾定翼等配搭，並將之定名為AeroMarch，實行再戰江湖。相信以其一身跑車化裝扮，定會再一次成為車迷嘅追捧目標呢！</fontstyle></spanclass></p><p><spanclass><fontstyle>MarchCup加貼紙型得多  &#13;<br> 若然你覺得為部車加裝跑車包圍會比較「大工程」，但又想座駕能於車群中突圍而出的話，咁就不妨考慮呢款MarchCup版本噃！只需花千多元，便可為車子四周貼上MarchCup及Nissan字樣嘅貼紙，望落去部車都型啲。</fontstyle></spanclass></p><p>記者評語：特別版更吸引&#13;<br> 日產March本身頗Cute嘅賣相，響加入呢四款不同包裝之後，頓時變得更具吸引力；而實用車廂配搭，同埋輸出平均有力嘅1.2公升直4偈，亦都功不可沒㗎！</p><p><spanclass><fontstyle>1.2公升偈表現出眾  &#13;<br> 雖然呢四部特別版March各有特色，但其車廂配搭都與標準版本相同，不但空間闊落令乘客可享有一個舒適嘅乘車環境外，設備配搭亦見齊全易用；而引擎則沿用一台1.2公升直4DOHC偈，輸出較一眾同級車來得更強更勁，而且重有運轉寧靜及低耗油量嘅特性，匹配埋一套4前速自動波箱，行車表現更見順滑流暢呢！</fontstyle></spanclass></p><p><b> 日產March小檔案</b> &#13;<br> 引擎：1240cc直4DOHC&#13;<br> 馬力：90ps/5600rpm&#13;<br> 扭力：12.3kgm/4000rpm&#13;<br> 尺碼：3695×1660×1525mm&#13;<br> 軸距：2430mm；車重：920kg&#13;<br> 新車售價：$109,800（標準版）&#13;<br> 車輛提供：合誠汽車（28035333）</p></body></html>