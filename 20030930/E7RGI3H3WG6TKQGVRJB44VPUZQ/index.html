<html><header><meta charset="utf-8"><title>701收料站：豐采靜極思動</title></header><body><h1>701收料站：豐采靜極思動</h1><p>經紀陳睇好電影股，小初早前跟佢炒中國星（326），然後再炒寰宇國際（1046），兩次都叫做賺到多少，但最近一輪翻炒中國星則未能得手。&#13;<br> 經紀陳話，中國星炒咗咁耐，家陣股價仍企在1.21元水平，已經叫做好有交代。佢重話同一班炒家好似轉咗目標，唔炒阿媽炒阿仔，轉去炒豐采多媒體（764）。&#13;<br> 中國星在7月中至9月中炒得興起之時，豐采竟然1股成交都冇，擺明街貨極之乾涸，但上周五豐采公布截至今年6月30日止中期業績，出乎意料地靚仔，盈利上升122.15%，有成2434萬元，只係冇息派叫人唔多高興。&#13;<br> 公司噚日更講明，已經委任財務顧問，研究在星洲搞第二上市。豐采業績靚兼且搞第二上市，如果靜極思動要開車，理由十分充足。&#13;<br> 雖然豐采噚日股價只係微升唔夠1%，收3.075元，但就由近期全無成交，出現成交金額249萬元，而且個棚亦搭得頗為似樣，可以密切留意。&#13;<br> 慕容小初</p></body></html>