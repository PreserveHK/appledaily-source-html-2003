<html><header><meta charset="utf-8"><title>第一夫人怎麼辦 - 左丁山</title></header><body><h1>第一夫人怎麼辦 - 左丁山</h1><p>坊間稱為A1的夫人高喊一句：「信我啦！」繼Complain,complain,complain之後，成為城中佳話，有人拍掌，有人皺晒眉頭。夫人久不久就語出驚人，究竟會唔會替老公增加民望，還是拉低老公嘅民意評分呢？各有意見，不便細表。&#13;<br>公關大姐大就認為唔多妥，佢從公關角度考慮，認為夫人應效法彭定康、衞奕信、尤德、麥理浩幾位前港督嘅另一半，即係靜靜地站在幕後，避免公開發言，不評論本港時事。如果認為英國佬冇乜好學，不妨參考國家領導人吖，你幾時見過江澤民夫人、朱鎔基夫人公開講Complain,complain,complain？</p><p>大姐大又認為夫人想做嘢，不妨照抄喬治布殊總統夫人勞拉。&#13;<br> 布殊在歐洲人、美國自由派知識分子眼中，胸無點墨，面目可憎，禮儀不周，正是德州鄉下佬一名。勞拉入主白宮之後，定期搞讀書會、小音樂會，請美國各州（不分膚色貧富族裔）嘅騷人墨客、鄉謠歌星，到白宮演講、演唱、誦詩、談文說藝，聽眾對象就係華盛頓附近地區嘅大中學生、公僕家屬，將美國不同文化帶進白宮，與普通人交流。&#13;<br> 勞拉嘅做法，連睇唔起布殊嘅作家都受感動，肯到白宮作客。勞拉好少好少請嘅客人就係克林頓希拉莉嘅至愛——荷李活大明星、導演、歌星，所以芭芭拉史翠珊高舉旗號反布殊，但美國的普通人民（東西部、南部各州人民）就擁護布殊。勞拉只在幕後活動，不公開宣傳，更絕不月旦時事，真係幫到老公㗎！</p></body></html>