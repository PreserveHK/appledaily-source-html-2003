<html><header><meta charset="utf-8"><title>二手CD熱辣榜</title></header><body><h1>二手CD熱辣榜</h1><p>「呢個禮拜講邊5隻CD好呢？等我諗諗先……首先英國恐龍級搖滾樂隊『滾石』來港。孫燕姿隻《未完成》出第二版送VCD，頭版即冧價。情歌集《LoveTogether》、黑鬼集《HipHopXSoul》賣到開巷！《stereoradio/left》係thepancakes出道以來最多人搵嘅作品。」CD「經濟」特區揸Fit人肥仔建如是說。&#13;<br>記者、攝影：陳嘉文</p><p>第1位──RollingStones《FortyLicks》（2CD）&#13;<br> 全新街價約$110&#13;<br> 回收價$50&#13;<br> 二手定價$68&#13;<br> 「『滾石』來港真巴閉！平價飛一早賣晒！幾千蚊一張的靚位我又唔捨得買！所以唔少人寧願買『滾石』啲碟聽吓算鬼數！《FortyLicks》係『滾石』由出道（1966年）到21世紀的精選集，入門呢隻啱晒！」</p><p>第2位──歌集《LoveTogether》（2CD）&#13;<br> 全新街價約$85&#13;<br> 回收價$50&#13;<br> 二手定價$73&#13;<br> 「情歌精華集一向受港人歡迎（易聽又易上口！），早排情人節時，隻碟更出現斷貨現象，呢集碟喺二手市場企得好穩，二手價都要七十幾蚊！因為34首金曲首首都咁冧，要我揀一首至愛冧歌，首選一定係我的愛神LindaRonstadt隻《BlueBayou》。」</p><p>第3位──孫燕姿《未完成》（第1版）&#13;<br> 全新街價約$88&#13;<br> 回收價$35&#13;<br> 二手定價$45&#13;<br> 「近期《未完成》推出附送多隻VCD的第2版，第1版隨即大量流入二手市場，而回收價即時由之前$50跌到$35；不過，純以聽歌角度，孫燕姿新碟二手價賣$45，真係抵到爛！」</p><p>第4位──黑鬼集《HipHopXSoul》&#13;<br> 全新街價約$88&#13;<br> 回收價$50&#13;<br> 二手定價$68&#13;<br> 「HipHop、R&amp;B、Soul呢類音樂真係多咗人搵！呢輪廣告谷到行嘅黑鬼集《HipHopXSoul》，就係雲集一班格林美贏家，有Eminem、Nelly、MaryJBlige、Ashanti等猛人坐陣！重有大家要留意新人MsDynamite，唱歌SoulSoul哋，有型又有格！」</p><p>第5位──thepancakes《stereoradio/left》&#13;<br> 全新街價約$60&#13;<br> 回收價$35&#13;<br> 二手定價$45&#13;<br> 「商台勁Plugthepancakes首新歌《IWantToFly》，日日播自然多人搵！加上曲式好鬼有80'sSyn-popFeel，聽落幾醒神！我大膽講句：《stereoradio/left》係thepancakes出道以來，在音樂製作上最豐富、最多嘢聽嘅專輯。」</p><p>資料提供：&#13;<br> CD「經濟」特區（27707262）&#13;<br> 旺角信和中心地庫B36、37、39舖</p></body></html>