<html><header><meta charset="utf-8"><title>一味窩輪：揀超賣Call輪細注投機</title></header><body><h1>一味窩輪：揀超賣Call輪細注投機</h1><p>港股止跌回穩，恒指微升15點，得力於中移動（941）反彈30仙。中移動跌到超晒賣，反彈吓好應該。有啲大藍籌亦係超晒賣，有機會技術性反彈，不妨細細注買番啲相關Call輪，博佢1餐晏。&#13;<br> 和黃（013）升10仙，吼Call輪9666，隻輪6月夠鐘，現價13.6仙，溢價14.4%，槓桿率31.4倍。隻輪爆炸力同殺傷力都好勁，轉身要快，短炒勝於磨爛蓆。&#13;<br> 長實（001）升20仙，吼Call輪9700，隻輪壽命長，10月夠鐘，現價35仙，溢價11.4%，槓桿率12.7倍。呢隻輪對正股嘅敏感變唔算太大。&#13;<br> 新地（016）公布業績前升10仙，吼Call輪9710，隻輪7月到期，現價15.8仙，溢價16.3%，槓桿率25.9倍。隻輪同和黃Call輪9666一樣，宜炒不宜揸。<br> &#13;<br> <spanclass>中信Call輪冇得益 &#13;<br> 中信泰富（267）收市後派成績表，全年多賺85%，末期息70仙，另特別股息1元，總共派1.7元，相等於股價15.70元嘅1成以上。中信前日郁定先，春江水暖鴨先知，昨日微跌10仙，今日將有好刺激，但啲Call輪冇乜得益甚至唔郁得，除非股價升幅有類似7-8%嘅升幅。股份派大息，啲Call輪冇息收，所以高息股嘅Call輪通常都係溢價較低。&#13;<br> 章盛</spanclass></p></body></html>