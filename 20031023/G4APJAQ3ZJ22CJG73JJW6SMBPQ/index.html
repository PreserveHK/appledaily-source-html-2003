<html><header><meta charset="utf-8"><title>　　願望DIY - 李八方</title></header><body><h1>　　願望DIY - 李八方</h1><p>聽到社會服務，唔少人會諗起謝霆鋒。其實唔少學校都會要求學生做社會服務，噚日美孚伯裘女子中學三十五位中二學生，就為張暐頌畫展做宣傳大使。&#13;<br> 呢個由「願望成真基金」搞嘅巡迴展覽，噚日去到第四站嘅將軍澳東港城舉行。班女仔帶咗一百零八個自製紙盒，夾手夾腳砌成一個願望井，然後將一千張同學寫咗願望嘅星形紙，投入井中，祈求願望達成。呢個願望井會擺到今個禮拜六展覽結束為止，市民去睇暐頌畫展時，不妨許個願。&#13;<br> 有份參加嘅梁仲蕙同學話，今次活動令佢認識到被癌魔奪去生命嘅暐頌喺病魔面前仍好堅強，令佢領會到要珍惜生命。&#13;<br> 劉耀輝攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>