<html><header><meta charset="utf-8"><title>　　長實亦擁東方海外股東<br>　　李超人真金白銀挺董 - 李八方</title></header><body><h1>　　長實亦擁東方海外股東<br>　　李超人真金白銀挺董 - 李八方</h1><p>特區抗疫不力，北京更換市長，香港又掀起一片倒董風。唔少商界大哥都蠢蠢欲動，政治暗湧好急。不過，超人李嘉誠就冇動靜，表面睇，佢重「真金白銀」挺董呢。&#13;<br> 八方早兩日睇報紙，得知誠哥原來係特首家族公司東方海外嘅股東。超人控制嘅和記黃埔揸咗東方海外三千一百多萬股，大概係百分之六點零六股權。噚日聯交所嘅資料進一步公布，原來超人間上市旗艦長江實業亦揸住一千九百八十多萬股東方海外，兩間加埋啱啱係百分之九點八九。&#13;<br> 超人股東身份，今年四月一日之前係唔需要公開嘅，因為股權唔夠一成。所以呢個九點八九，的確可圈可點。大家之所以得知董李兩家生意關係之「秘密」，係因為四月一日生效的證券及期貨新例，規定公開持股者身份的標準，由一成降至百分之五。於是唔少隱形股東均自動現形。&#13;<br> 八方印象中，大約十年前東方海外發行換股票據，李生已捧場，及後北京東方廣場大家又合作，周凱旋本來亦係東方人；兩家友好關係，好深遠呢。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>