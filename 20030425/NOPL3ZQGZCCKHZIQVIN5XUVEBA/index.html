<html><header><meta charset="utf-8"><title>米高送鑽石鏈補鑊</title></header><body><h1>米高送鑽石鏈補鑊</h1><p>女星嘉芙蓮薛達鍾絲（CatherineZeta-Jones）啱啱幫老公米高德格拉斯（MichaelDouglas）生咗個女，前日米高重買咗兩條FredLeighton鑽石十字架頸鏈送畀老婆同BB㖭。不過我羅拉聽聞米高早兩日私自將BB女嘅玉照以近二百萬港紙賣畀間雜誌社，結果嘉芙蓮嫌錢少，嬲到面都燶埋，睇怕戴住條鑽石鏈都唔識笑！</p></body></html>