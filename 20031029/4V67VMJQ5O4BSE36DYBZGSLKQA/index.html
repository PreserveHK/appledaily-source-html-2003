<html><header><meta charset="utf-8"><title>暴龍之都 - 陳也</title></header><body><h1>暴龍之都 - 陳也</h1><p>《維港巨星匯》鬧大出醜，歸因美國商會扮豪請客，投資推廣署充闊付鈔，筆數直接由庫房過戶，納稅人包食宿做冤大頭。一億大拿拿，這個天文數目教訓，不是每個市民買得起。政府包底出招，直接令普羅市民感受肉赤兼羞家的痛苦，可能起到極地反彈作用。《巨星匯》衰到貼地，以後，還有更衰的會來嗎？噢，西九龍肯定接棒，更加一鑊泡。但樂觀點看，《巨星匯》愈衰，愈叫人開眼界，認清事實，加強信念，像：&#13;<br> 母語主宰腦袋。沙士報告認為楊永強母語不是廣東話，是他抗炎最大的敗筆。你半信半疑，家吓睇埋盧維思與詹康信兩個人辦，終於明白母語幾咁關鍵。如果唔迫老董學好廣東話，香港該煨。&#13;<br> 維港填海工程停工，政府宣稱要向建造商每日賠償一百萬。一億話咁易丟落鹹水海，一百萬一日算得乜？香港人忽然睇得很開，理財哲學三級跳，超越李嘉誠，靠攏李澤楷。香港雜嘜富豪第二、三、四代快速上位，想窮都幾難。&#13;<br> 免費派票惹來師奶阿伯爆粗爭位搶奪，證明香港人逆境中仍然有氣有力有火，並非死蛇，是喜歡霸頭位的暴龍。最近忽然由橫排改為向上勁沖的飛龍logo，起到牽引作用。風水呢瓣，真係靈。</p></body></html>