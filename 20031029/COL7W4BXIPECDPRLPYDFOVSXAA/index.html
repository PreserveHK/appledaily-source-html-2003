<html><header><meta charset="utf-8"><title>消費BestBuy：<br>Sanrio開倉Kitty咕𠱸10蚊有交易</title></header><body><h1>消費BestBuy：<br>Sanrio開倉Kitty咕𠱸10蚊有交易</h1><p>日本公仔有幾受歡迎？行出旺角走個轉你就知，幾歲到幾十歲，起碼有一兩個傍身，可見其魔力之大，如果你係狂熱分子，咁實知Sanrio每年都必搞一次大開倉，大部份旗下Character精品、公仔同家品半價起，Kitty咕𠱸重低至1折，想極速掃走心頭好，最好做定功課，𠵱家就睇定貨品款式，然後帶埋手推車殺入去，鎖定目標，大掃特掃！&#13;<br>&#13;<br>記者：黃婉冰　攝影：莫彥聰　ImageGirl&amp;Boy：Cat、進&#13;<br>Makeup：Jacqualine（DreamDestination）</p><p><spanclass><fontstyle>實用家品睇得又使得  </fontstyle></spanclass></p><p><spanclass><fontstyle>HelloKitty、DearDaniel咕𠱸  &#13;<br> （小）原價$151.5　開倉價$10&#13;<br> （大）原價$252　開倉價$75.6&#13;<br> &#13;<br> 全場至筍都算係咕𠱸仔，減到十蚊有交易，重有HelloKitty同DearDaniel兩款，買晒一對都只係二十蚊，細細個擺喺車最啱，另一款麻布質料，Size較大，啱用嚟裝飾梳化。</fontstyle></spanclass></p><p><spanclass><fontstyle>HelloKitty旅行裝個人用品  &#13;<br> 原價$210　開倉價$99.9&#13;<br> &#13;<br> 女仔姿姿整整，去旅行個人基本用品都一大籮，簡單啲，買套裝最方便，袋仔細細乜都齊，棉花棒、索繩膠袋、頭夾、梳、牙刷、毛巾、膠盒仔，一袋過搞掂晒，唔使煩！</fontstyle></spanclass></p><p><spanclass><fontstyle>MyMelody、大口仔圍裙  &#13;<br> 原價$59.9　開倉價$49.9&#13;<br> &#13;<br> 減得少，皆因只係出咗幾個月，仍屬新貨，顏色鮮豔又Cutie，另外重有CK鼠共3款，情侶玩煮飯仔必有裝備。</fontstyle></spanclass></p><p><spanclass><fontstyle>LittleTwinStars、AP鴨麵碗  &#13;<br> 原價$84　開倉價2個$50&#13;<br> &#13;<br> 用隻靚碗食麵未必會開胃啲，小朋友食嘢坐唔定，有隻靚麵碗就肯定乖乖就範，坐定定食晒，咁平，不妨買多幾隻。</fontstyle></spanclass></p><p><spanclass><fontstyle>AP鴨浴簾  &#13;<br> 原價$159.9　開倉價$75&#13;<br> &#13;<br> 廁所掛張靚靚浴簾，沖涼都開心啲，另有LittleTwinStars，每張168cm乘180cm，摸上手，頗厚，相信會幾襟用。</fontstyle></spanclass></p><p><spanclass><fontstyle>HelloKitty長地毯  &#13;<br> 原價$319.5　開倉價$102.6&#13;<br> &#13;<br> 比一般門口地毯長，中間又有大大個HelloKitty嘜頭，夠晒搶鏡，HelloKitty屋必備Item。</fontstyle></spanclass></p><p><spanclass><fontstyle>MyMelody紙巾盒套  &#13;<br> 原價$69.9　開倉價$39.9&#13;<br> &#13;<br> MyMelody鹹魚翻生，走勢唔弱，好似呢個紙巾盒套，上面個Melody造型成朵花咁，女仔見到實愛不釋手。</fontstyle></spanclass></p><p><spanclass><fontstyle>爛瞓貓搖搖相架  &#13;<br> 原價$134.5　開倉價$40.4&#13;<br> &#13;<br> 爛瞓貓相架，可以放相又可以做筆插，搖吓搖吓好似不倒翁，一物三用，雖然名氣不及其他Character，但功能搭夠。</fontstyle></spanclass></p><p><spanclass><fontstyle>MyMelody、CK鼠、LittleTwinStars手挽袋  &#13;<br> 原價$19.9　開倉價2個$19.9&#13;<br> &#13;<br> 十蚊唔使，買環保袋都唔得啦，細細個，外面重有個袋仔可以放吓筆同簿仔，最啱小朋友返補習班或者課外活動用，媽咪不妨買多幾個看門口。</fontstyle></spanclass></p><p><spanclass><fontstyle>HelloKitty紙櫈  &#13;<br> 原價$39.9　開倉價$29.9&#13;<br> &#13;<br> 唔好以為係歡樂滿東華玩籌款表演，查實呢張紙櫈可以坐得好穩陣，閒閒哋都托得起百四五磅成年人，唔坐又可以摺埋收藏，方便慳位。</fontstyle></spanclass></p><p><br> &#13;<br> <spanclass><fontstyle>毛毛公仔齊冧價  </fontstyle></spanclass></p><p><spanclass><fontstyle>大口仔耳罩  &#13;<br> 原價$134.5　開倉價$30&#13;<br> &#13;<br> 講真，香港冬天又有幾可要用到毛毛耳罩？嚿幾水確實制唔過，減到$30就另計，話晒賣相夠Kawaii，咁平買返去當耳塞都好！</fontstyle></spanclass></p><p><spanclass><fontstyle>Keroppi結婚公仔  &#13;<br> 原價$299.9　開倉價$99.9&#13;<br> &#13;<br> 唔只有Keroppi結婚公仔，重有ZashikiButa豬仔，買番對𠱁女朋友，一人一隻，冧死；用嚟做結婚禮物，亦得啫，一句到尾送禮自奉，經濟實惠。</fontstyle></spanclass></p><p><spanclass><fontstyle>馬騮仔18吋公仔  &#13;<br> 原價$499.9　開倉價$199.9&#13;<br> &#13;<br> 大人細路都鍾意，18吋高咁大隻，攬住瞓覺夠晒安全感，冬天又夠暖笠笠，陪瞓一流。</fontstyle></spanclass></p><p><spanclass><fontstyle>日本卡通人物產品大開倉  &#13;<br> 地點：青衣長達路14至20號偉力工業大廈A座7樓&#13;<br> 日期及時間：&#13;<br> 10月29日至10月31日：12:00nn至8:00pm&#13;<br> 11月1日：11:00am至8:00pm&#13;<br> 11月2日：12:00nn至6:00pm&#13;<br> 電話：21498652&#13;<br> 交通：可於葵芳地鐵站D出口附近乘穿梭巴士&#13;<br> 付款方法：惠顧滿$100，可用EPS；滿$200，可用Visa或Master信用卡，換購區只接受現金付款，一千元紙幣恕不接受。</fontstyle></spanclass></p></body></html>