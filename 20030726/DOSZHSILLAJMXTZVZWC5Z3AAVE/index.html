<html><header><meta charset="utf-8"><title>地產多聲道：李嘉誠家族迎接新成員</title></header><body><h1>地產多聲道：李嘉誠家族迎接新成員</h1><p>昨日行家傳出，超人李嘉誠媳婦王富信入養和醫院待產，吸引成班記者喺養和守候，而小超人李澤鉅昨日出席香港總商會講座，唔少行家都問佢對樓市嘅睇法之餘，當然問埋第三代超人面世未。將再為人父嘅李澤鉅笑笑口話，「唔係今日。」（咁幾時呀？）「唔話你聽。」&#13;<br> 可能碰啱放工時間，小超話走話走，但座駕就等極都未到，喺三十幾度高溫下，佢熱到要除低件西裝褸，不過就造就機會畀記者，問吓超人第三代的最新情況。&#13;<br> 另外，佢細佬李澤楷嘅電盈，新請嘅JackSo（蘇澤光）噚日第一日返工。不過，李澤楷就唔喺香港，又無交帶要佢做啲乜，睇嚟真係全部嘢都放晒手比JackSo搞。蘭西有位同事，噚日去上海出差，喺虹橋機場等緊車嗰陣，就見到小小超行色匆匆，好自然走上前同想打個招呼。不過，小小超就一個箭步上咗車，搞到個同事無機會關心吓佢嘅近況。<br> &#13;<br> <spanclass>利記贏銷售獎袋四十萬 &#13;<br> 樓盤賣得好，經紀功不可沒，所以發展商周不時都會設獎金鼓勵，等佢哋有短期目標，落力促銷。將軍澳中心近排舉行嘅代理銷售大賽，四十萬獎金就由利嘉閣奪得。&#13;<br> 利記區域經理楊淑美話，佢哋只係用咗十幾日，已經達到發展商設定促銷二十個單位嘅目標。四十萬獎金，就按比例分畀做成交易嘅同事，佢話有位同事成到六宗之多，份獎金都幾和味，所謂多勞多得就係咁解啦。</spanclass></p><p><spanclass>劉啟文扮經紀頻食螺絲 &#13;<br> 一向斯文淡定嘅長實劉啟文，噚日夥拍歌星許志安，喺新城電台為廣播劇都市情色錄音，飾演地產經紀。綵排時劉啟文重好生鬼自然，連節目主持都大讚好掂，佢好得戚咁話，千祈咪畀趙生（趙國雄）聽到，唔係調番做經紀都唔知點算。到正式錄音，就頻頻食螺絲，一句對白NG幾次，搞到佢成頭大汗，面色都變埋。行出錄音室，心情重未平復，話請記者去就近酒店飲嘢，竟冇晒方向感行錯路之餘，重將集團旗下嘅海逸酒店，講咗做紅磡酒店，可想而知佢係幾咁慌亂。<br> &#13;<br> <spanclass>代理搞誓師已成必然 &#13;<br> 每逢有大盤推出，地產代理例必隆而重之大搞誓師儀式，提升士氣之餘，又向發展商許下承諾，定必出盡全力推銷。噚日中原就舉行君頤峰誓師典禮，重請嚟新世界發展嘅何太（何伍燕榆）出席，勉勵一番。&#13;<br> 今次都算係何太升咗職（營業及市務總監）之後，第一次負責主持呢類誓師訓示活動，佢重寄語代理，呢個盤配合天時、地利同人和，叫大家放心去做生意。&#13;<br> 講開又講，𠵱家啲售樓處包裝得好靚，好似嘉華海雲軒，夠晒曼克頓feel，連中原陳永傑同王浩聰都忍唔住，要戴番副黑超影相留念。</spanclass></spanclass></p><p><spanclass>高力睇好朗豪坊 &#13;<br> 高力國際一份研究報告講，鷹君喺旺角嘅朗豪坊，令同區舊商場都要大變身，提升競爭力，又搞到嗰區嘅舖位供應突然大幅增加，聽落好似前景唔多好。&#13;<br> 不過，高力投資及諮詢部董事盧永輝就睇得好樂觀，佢指十年前銅鑼灣時代廣場落成嘅時候，市場都擔心供應大增，令區內商舖市道受壓。結果因為商舖密集，反為吸引更多人流，不知幾旺。佢預期朗豪坊會係時代廣場翻版。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>