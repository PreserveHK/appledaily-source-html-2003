<html><header><meta charset="utf-8"><title>馮仁昭四圍超：飛撲玩露械Baby<br>黃伊汶求上上籤　薰黑腋下燒燶髮</title></header><body><h1>馮仁昭四圍超：飛撲玩露械Baby<br>黃伊汶求上上籤　薰黑腋下燒燶髮</h1><p>黃伊汶早前去咗樟木頭幫無綫拍嘢，途經觀音山時，黃伊汶順道求番支事業籤，佢買咗三支叫做「金榜題名」嘅大香拜神，寺廟嘅香爐好大個，黃伊汶上香嗰陣兩隻手要伸好長至上到香，但因為佢着咗件tubetop，卒之搞到個身污糟邋遢。&#13;<br> 黃伊汶話：「我裝完香之後見到兩邊『胳肋底』都黑晒，而且成身都係香爐灰，啲煙灰又吹上我個頭度，之後我重發覺頭頂有啲頭髮燒燶咗㖭呀。好彩我求到一支上上籤。」<br> &#13;<br> <spanclass>臀部圓渾 &#13;<br> 黃伊汶喺廟裏面重遇上一個露械男嬰！佢笑住話：「我拜完神之後見到一個着住紅色肚兜嘅男嬰，當時佢露出重要部位同埋圓渾嘅臀部，個樣又好得意，所以我都忍唔住即刻抱住佢影相留念。」<br> &#13;<br> <spanclass>陳豪捧蓋鳴暉勁瞓 &#13;<br> 陳豪噚日接受商台電話訪問時，提到噚晚《金牌冰人》播大結局，期望可以有三十五點收視。陳豪話都有同其他演員去睇蓋鳴暉嘅大戲，不過如果啲大戲太長就會悶到瞓着喎！問佢有冇約埋緋聞女友陳慧珊一齊去睇，佢話：「冇呀，啲鬼妹仔都唔會睇啦！」<br> &#13;<br> <spanclass>馬仔否認唱帝女花侵權 &#13;<br> 馬浚偉同佘詩曼為無綫劇集《帝女花》唱嘅主題曲《帝女芳魂》，涉嫌侵犯唐滌生原著歌詞版權，馬仔嘅建星唱片公司總經理陳浩源噚日回應：「歌詞係岑偉宗重新填詞，公司亦就兩首歌詞嘅版權問題同律師徵詢過意見，兩首歌同唐滌生嘅《帝女花》校對過，並冇抄襲同侵犯版權成份。」</spanclass></spanclass></spanclass></p><p><spanclass>張敬軒最緊要有獎 &#13;<br> 張敬軒前晚喺中環出席MTV台嘅音樂派對，講到日前佢喺廣州電視台搞嘅《勁歌王季選》做咗大贏家，佢唔擔心會俾人懷疑有內幕，佢話：「攞獎不論公平同有冇內幕，對歌手都係肯定，打咗強心針一樣。」張敬軒又話麥浚龍一直唔肯畀電話佢，所以唔清楚佢嘅近況。<br> &#13;<br> <spanclass>蕭正楠T-back谷收視 &#13;<br> 蕭正楠噚日去新城娛樂台接受《一個靚墟》訪問，佢為咗改變形象，特別留咗鬚根，蕭正楠話：「我入咗行一年，嚟緊嘅唱片同形象都可以自己加意見。」蕭正楠又話假如佢有份主演嘅無綫新劇《戀愛自由式》收視理想，就會作大膽嘗試，佢話：「我唔介意着T-back，當底褲着。」<br> &#13;<br> <spanclass>蘇杏璇賣枕頭送嘜頭 &#13;<br> 蘇杏璇同埋黃允財噚日喺深水埗出席社區中心活動，黃允財話𠵱家少咗做戲，但就會幫人做吓針灸。而蘇杏璇𠵱家就搞緊啲健康食品代理，佢話：「𠵱家傾緊啲健康枕頭，重會用我個嘜頭㖭！」原來啲資深演員唔拍戲都有好多路數㗎！</spanclass></spanclass></spanclass></p></body></html>