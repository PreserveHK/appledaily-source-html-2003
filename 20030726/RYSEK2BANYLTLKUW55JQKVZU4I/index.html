<html><header><meta charset="utf-8"><title>　　無敵笑容 - 李八方</title></header><body><h1>　　無敵笑容 - 李八方</h1><p>凌霄閣搞咗個「香港齊展笑」活動，搵咗社會福利署長林鄭月娥同大家分享笑嘅心得。&#13;<br> 林太話自從做咗署長，兩個仔都話佢笑多咗，因為成日要去見好多唔同團體，笑可以幫佢打破隔膜，又可以表示關懷。&#13;<br> 呢個活動亦有好多着數，三至十一歲同成人一齊搭纜車嘅小朋友，只要向售票員展示笑容就可免費。另外，只要捐款三十蚊以上，就可參加「全港無敵笑容大募集比賽」，勝出者除咗可以免費旅遊，得獎笑臉重會印喺出年嘅纜車票上。&#13;<br> （圖）前布政司司長鍾逸傑（左二）同林鄭月娥（右）攞住自己嘅笑臉相拍照留念。&#13;<br> 陳國良攝&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>