<html><header><meta charset="utf-8"><title>報答老婆兼認錯<br>求驗客手記：拜恩送8卡鑽戒</title></header><body><h1>報答老婆兼認錯<br>求驗客手記：拜恩送8卡鑽戒</h1><p>「患難見真情」呢句話一啲都冇講錯！最近被控性侵犯一名十九歲少女嘅NAB湖人球星拜恩，唔單止搞到聲名盡喪，如果罪名成立，重可能最少要踎四年監。但係剛剛為高比仔生咗個囡囡嘅雲妮莎，唔單止冇因為老公爛滾而大動肝火，反而對佢不離不棄，一直喺背後默默支持高比仔，真係百分百嘅賢妻良母！&#13;<br> 為咗報答愛妻嘅支持同贖罪，高比仔前幾日不惜一擲千金，專登買咗一隻價值成四百萬美元（逾三千萬港元）嘅八卡紫色鑽石戒指，嚟𠱁老婆大人happy，而且個設計師重係兩年前為佢哋設計過結婚戒指。如果呢三千萬可以挽救到婚姻，當然是物有所值啦！<br> &#13;<br> <spanclass>烏甸做囚犯不枉此行 &#13;<br> 烏甸尼斯着黑白直間波衫不嬲都被人話似囚犯衫直間版，佢哋早排訪問監獄兼踢場友賽時，名副其實上演囚犯隊對囚犯隊。結果烏甸喺呢場玩票性質嘅比賽輸六比八。賽後有囚犯笑言：「我哋贏在『集訓』時間夠長。」為囚犯帶來歡笑同消消氣，烏甸可謂不枉此行。<br> &#13;<br> <spanclass>柳澤敦一帆風順 &#13;<br> 舊年中村俊輔因為喺季前熱身賽踢得好，增加唔少比賽信心，果然上季喺里賈納交足貨。佢同胞柳澤敦都唔失禮，喺日前森多利亞贏地方球隊十六比○場波射入五球，會方讚不絕口。咁啱隊友兼競爭對手馬拉仙拿又養緊傷，睇嚟柳澤敦暫時都真係幾順景喎。</spanclass></spanclass></p><p><spanclass>熱刺同艾法臣講掂數 &#13;<br> 英超升班馬狼隊好想簽熱刺件挪威國腳前鋒艾法臣，不過一直搞唔掂筆轉會費。結果熱刺決定喺唔使補水情況下，同淨番一年約嘅艾法臣提前解約，等佢免費轉會。熱刺雖然無轉會費收番，但可以慳番一年人工。轉過頭如果狼隊又話唔要，艾法臣又唔肯走，咁就無謂啦！<br> &#13;<br> <spanclass>鯊魚裝只啱歐洲人 &#13;<br> 鯊魚裝泳衣在本屆世界錦標賽大行其道，九成運動員都利用呢種高科技產品爭取好成績。不過中國泳隊就扒逆水，除咗周雅菲同埋崔麗之外就無人着鯊魚裝，令人感到奇怪。原來鯊魚裝始終係啱歐洲人尺碼，唔夠大件頭唔單止難睇，重可能令胸部入水，適得其反喎。</spanclass></spanclass></p></body></html>