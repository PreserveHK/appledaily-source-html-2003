<html><header><meta charset="utf-8"><title>　　煲呔慘遭揶揄「話唔到事」 - 李八方</title></header><body><h1>　　煲呔慘遭揶揄「話唔到事」 - 李八方</h1><p>由於財赤七百億政府手緊莫水，添馬艦政府總部同新立法會大樓嘅興建大計被迫擱置，辣㷫班議員，噚日煲呔曾同立法會行政管理委員會召開閉門會議解畫。&#13;<br> 政府同議員最大分歧，就係立法會可唔可以同政府總部分開兩個地方起，煲呔曾話中環有七個選址，包括中環街市、中信大廈對開未填嘅海面、國金二期對開停車場等，但政府代議員考慮過，覺得唔適合。行政署長黃灝玄重幫老闆口，話呢七個選址都冇意思，因為錢係最大問題，「有錢嘅，聽日都可以喺添馬艦起啦！」&#13;<br> 表面上，煲呔曾同議員會後重係客客氣氣行出嚟，其實會上就爭拗到幾乎開拖。最激嘅議員當然係劉慧卿，片到煲呔發火兼拍枱，發晦氣話：「你鬧我都冇用㗎！」有議員重潤多煲呔一句，「係呀，你𠵱家都話唔到事。」又有議員估，煲呔咁躁係咪更年期到，另一位多嘴議員則笑煲呔，話佢長期俾特首投閒置散，兼遭土共狂篤背脊，抑鬱過度先失控啫。&#13;<br> （圖）煲呔俾班議員窒到拍晒枱。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>