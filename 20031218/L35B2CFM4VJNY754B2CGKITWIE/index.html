<html><header><meta charset="utf-8"><title>新車速報：<br>新版本田Odyssey內外全革新</title></header><body><h1>新車速報：<br>新版本田Odyssey內外全革新</h1><p>重有唔到半個月，便踏入2004年，唔少車廠都趁住呢段時間，預早推出新一年車款；當中，本田全新Odyssey七人MPV，更可謂矚目焦點之一。遺憾係香港代理快者都要明年上半年，方有機會正式引入；然而，向來觸覺敏銳嘅水貨車商，經已快一步將新車推介給本地車迷。究竟新一代Odyssey有幾正？不如一齊嚟先睹為快啦！&#13;<br>&#13;<br>記者、攝影：李勤&#13;<br>ImageGirl：Sylvia</p><p>傳統MPV大都以兩廂式雙趟門為主打，難免車身較高，予人有體積稍大嘅笨重感；惟本田Odyssey自面世以來，皆以房車身份自居，車高跟一般轎車相若之餘，兩邊車門重選擇以傳統開關模式示人，因而深受一眾Fans追捧。</p><p><spanclass><fontstyle>全新造型Cyber見朝氣  &#13;<br> 比較下，全新2004年版本Odyssey，卻變得更接近一部SportWagon模樣，車身低矮之餘，全新設計嘅鬼面罩，配襯響一對別具Cyber氣息嘅藍底白光大燈下，盡現有一份醉人魅力。&#13;<br> 除兩邊車身加有裙腳外，車尾重有高置尾定翼連High-mount煞車燈，加埋兩旁一對大幅面高亮度尾燈組合，醒目之餘重別具朝氣呢！</fontstyle></spanclass></p><p><spanclass><fontstyle>車廂舒適設備出眾  &#13;<br> 全新座艙鋪排，整個儀表板及中控台，全屬人體工學嘅新組合，配襯響桃木面板裝飾及雙色調配襯下，給人豪邁又見時尚感。前後三排高級絲絨座椅，除空間分隔寬闊舒適外，中、前排既可組合成卧鋪，而尾排遇有需要時重可以收摺起來，以騰出近倍容量。&#13;<br> 設備配搭除電窗、電鏡及電天窗外，還有三排獨立送風嘅前後恒溫冷氣，重預留有音響座裝置，設備可謂一應俱全。</fontstyle></spanclass></p><p><spanclass><fontstyle>新偈新底盤演繹高性能  &#13;<br> 新車跟現有新一代Accord一樣，用上一台全新2.4公升i-VTEC偈，明顯輸出更強之餘，扭力輸出表現亦見平均，而一套5前速CVT自動波，既有全自動嘅方便，而利用一支短小精悍嘅波棍作手動操控，轉檔反應亦見暢順利落。&#13;<br> 不過，最教人印象深刻嘅，莫過於新車特低地台及底盤結構，令走彎時倍覺平穩又見循迹性高，而四輪制動，匹配ABS連EBD裝置，還予人收放自如之感呢！</fontstyle></spanclass></p><p><spanclass><fontstyle>記者評語：造型獨特富魅力  &#13;<br> 新車予人脫胎換骨感覺，低矮車身設計貌似一部SportWagon，造型又別具房跑車氣息，而全新鋪排嘅座艙，時尚見活力感之餘，一台2.4公升偈匹配5前速半自動波，既好玩又易用，重有出眾嘅操控性㖭！</fontstyle></spanclass></p><p><spanclass><fontstyle>Sylvia評語：空間闊落又多變  &#13;<br> 部車個外形好Cyber，尤其係一對透出白光嘅藍色頭燈，更可謂魅力所在；車廂三排七座位配搭，空間寬敞又實用之餘，重備有多變功能，至啱時下香港人嘅多多要求㗎！</fontstyle></spanclass></p><p><spanclass><fontstyle>本田Odyssey2.4規格  &#13;<br> 引擎：2354cc直4DOHC&#13;<br> 馬力：160ps/5500rpm&#13;<br> 扭力：22.2kgm/4500rpm&#13;<br> 傳動：5前速CVT半自動波，前輪驅動&#13;<br> 懸掛：（前）雙搖臂（後）雙搖臂&#13;<br> 制動：（前）透氣碟（後）碟式（ABS）&#13;<br> 輪胎：215/60R16DunlopSPSport230&#13;<br> 尺碼：4765×1800×1550mm&#13;<br> 軸距：2830mm；車重：1620kg&#13;<br> 平均耗油：12.2km/L&#13;<br> 新車售價：$199,800起&#13;<br> 車輛提供：富利堡汽車（28776700）</fontstyle></spanclass></p></body></html>