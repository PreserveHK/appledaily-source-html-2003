<html><header><meta charset="utf-8"><title>六味地黃丸 - 左丁山</title></header><body><h1>六味地黃丸 - 左丁山</h1><p>會計C平時久唔久就食六味地黃丸，一向冇事，上星期順手食咗一啲「六味地黃散」，隔咗一日，突然難以呼吸幾乎窒息，皮膚出現紅疹，嘴唇發黑如膶腸，家人急忙送佢去醫院救治，四日後離院，回家休養。&#13;<br> 會計C細妹以為純屬巧合，大嘆倒霉，為阿哥感到不值。佢向一位台灣朋友講起，台灣朋友話：「唔係巧合噃，台灣十月間發生過呢啲事呀！」於是上網搵番十月十八日台灣《民生報》一單消息：衞生署曾發布，中藥方『六味地黃丸』可增強記憶，預防老年失智，但肝功能不佳者，不宜服用。一名大學教授罹患肝硬化而不知，長期服用六味地黃丸，結果食道破裂，大量吐血而亡。」&#13;<br> 「六味地黃丸主要成份為熟地、山茱萸、茯苓、丹皮及澤瀉。長庾醫院中醫內科主任楊賢鴻指出，目前並未有研究發現六味地黃丸具有抗凝血效果，但若每天服用超過十五公克的標準劑量，是否有其他不良效應，則不得而知。」&#13;<br> 又據《中央日報》報道，自台灣衞生署公布，六味地黃丸有改善記憶、預防失智症的功效後，六味地黃丸的身價大漲，市場大賣，民眾一窩蜂自行搜購，沒事先徵詢醫師意見。&#13;<br> 唔少香港人亦有服用六味地黃丸，至於多唔多人發生會計C嗰類嘅超級敏感症，冇乜資料，不過睇完台灣方面嘅新聞，大家服食六味地黃丸之前，不妨先檢查吓身體，再請教中醫師都未遲。</p></body></html>