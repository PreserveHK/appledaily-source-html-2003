<html><header><meta charset="utf-8"><title>短線遊：<br>入白沙澳探野牛睇靈蛇</title></header><body><h1>短線遊：<br>入白沙澳探野牛睇靈蛇</h1><p>西貢唔止海下灣海岸公園出名，查實沿海下路中段折入白沙澳，一樣係條不俗的遠足徑，過白沙澳入蛇石㘭，可以睇維肖維妙嘅靈蛇石，再入露營勝地荔枝莊，睇天然紅樹林、石灘，終點大白角碼頭，一線二走，以後西貢又多條遠足線喇。&#13;<br>&#13;<br>記者：陳震霖　攝影：陳智良&#13;<br>模特兒：Abby、Vanessa（Space2）&#13;<br>鳴謝：友晟出版社</p><p><spanclass><fontstyle>村屋盪鞦韆  &#13;<br> 搭巴士，高塘村站落車，前行100米，左轉入海下路，先花45分鐘，行嶂上郊遊徑同大灘郊遊徑，見路牌指示荔枝莊方向，表示行啱路，途中幾間白色村屋，有庭園有鞦韆，好歐洲Feel，昅真，多數係外國人居住，屋旁大樹有鞦韆，Abby同Vanessa問都唔問，照玩可也。</fontstyle></spanclass></p><p><spanclass><fontstyle>勇闖地雷陣  &#13;<br> 天氣好，多牛牛出沒，好彩嘅話可能見到佢哋全家福，睇還睇，唔該睇路行，小心牛牛精心布置嘅「地雷陣」，Abby都差啲一腳踩落去，好牙煙；其實牛牛好善良，你唔搞佢佢唔會搞你，不過千祈唔好騷擾啲牛仔牛女呀，牛媽媽一發惡，隨時衝埋嚟撞低你。</fontstyle></spanclass></p><p><spanclass><fontstyle>清溪畔唞唞  &#13;<br> 再行，到荔枝莊，清溪一道，不妨停住腳步，坐大石小休片刻，順便用冰涼清澈溪水洗洗手，面前大片草坪，掂行掂過好浪費，不如響應政府大力鼓吹嘅普及健體運動，遠足齊來伸伸腰，轉轉圈，呼吸一下清新空氣，保證精神爽利。</fontstyle></spanclass></p><p><spanclass><fontstyle>觀石灘親親紅樹林  &#13;<br> 向大白角方向行，映入眼簾係個靚靚石灘，一瞥，見一家兩口一狗正踏石涉水，搭訕，先知佢哋係澳洲人，貪大白角藍天碧海，所以趁空偷閒遠足一番；石灘對開一大片紅樹林，可以近距離上一堂生物課，何解無數密麻麻短樹枝垂直插入泥濘？因為泥濘地長期缺氧，植物為適應環境，生出氣根，呼吸空氣作光合作用。&#13;<br> 眾所周知荔枝莊係露營勝地，無他，環境美麗，地方夠大，地勢夠平，又近水源，種種因素加埋，露營發燒友好難抗拒。</fontstyle></spanclass></p><p><spanclass><fontstyle>釣魚露營天堂  &#13;<br> 行到盡就係大白角碼頭，先嚟個無敵大海景，賞心悅目，釣魚發燒友可以帶埋魚竿一展身手，碼頭位置偏遠，少人到，魚類少受騷擾，多魚就自然易上釣！咦！魚竿好似有反應，Vanessa抽竿，一睇，可惜無料到。</fontstyle></spanclass></p><p><spanclass><fontstyle>深入蛇石㘭  &#13;<br> 天未黑，意猶未盡，沿路折返，見路牌指示深涌方向，出發，睇靈蛇石。初段落山石級路，好Easy，不過愈行路愈爛，隨時行山變落坑，Abby同Vanessa一步一驚心，快步走大約30分鐘，唔該打醒十二分精神嘞，留意路邊大石，佢就係大名鼎鼎嘅靈蛇石喇，石面明顯有兩條蛇，一白一灰，彎彎曲曲咁向上爬，想走近要披荊斬棘除雜草，量力而為。</fontstyle></spanclass></p><p>半月前有報道指15頭野生水牛誤闖公路被「拘捕」，「大嶼山愛護水牛協會」向政府爭取土地，作全港水牛的家園。其實何止大嶼山，單是西貢野生牛隻已隨處可見，猶幸牠們在深山野嶺裏享福，被「拘捕」機會微乎其微。</p><p><b> 小貼士</b> &#13;<br> <spanclass><fontstyle>1.青年旅舍玩露營  &#13;<br> 除荔枝莊，露營重有另一選擇──白沙澳青年旅舍，旅舍提供空地供人露營，唔想瞓地下，可以選擇宿營，日夜都有節目，日頭，可以同其他營友去海下灣海岸公園，欣賞迷人景色同優美生態環境；夜晚，營舍觀星，西貢天朗氣清，觀星一流。&#13;<br> 費用：&#13;<br> 宿營：少年會員（5至17歲）$30，由會員陪同入住之少年舍友$40；成人會員（18歲及以上）$45，由會員陪同入住之成年舍友$60&#13;<br> 露營：會員$16，由會員陪同入住之舍友$25，自備營具&#13;<br> 入會方法及詳情查詢：27881638或<ahref http:> http://www.yha.org.hk  </ahref></fontstyle></spanclass></p><p><spanclass><fontstyle>2.補給站  &#13;<br> 兩個幾鐘先行到入荔枝莊，肚仔餓，建議去新天然士多坐低食嘢唞唞。老闆係基督徒，勁好人，勁鍾意同人傾偈，望一望餐牌，只得餐蛋麵（$20），Abby話想食腿蛋治（$10），老闆二話不說即整，歎埋杯香滑奶茶（$10），飽喇，又可以起程。&#13;<br> 地址：西貢荔枝莊新天然士多&#13;<br> &#13;<br> <b> 交通</b> &#13;<br> 去程：鑽石山地鐵站巴士總站乘92號巴士（$5.5）到西貢市中心，轉乘94號巴士（$5.5）到高塘站下車。&#13;<br> 回程：海下路乘7號綠色專線小巴（$10）回西貢市中心，轉乘92號巴士（$5.5）返鑽石山地鐵站。&#13;<br> 行程：約4小時</fontstyle></spanclass></p></body></html>