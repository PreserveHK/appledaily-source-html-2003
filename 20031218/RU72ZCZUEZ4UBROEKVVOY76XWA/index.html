<html><header><meta charset="utf-8"><title>摩記V70後繼機R880網上神秘現身</title></header><body><h1>摩記V70後繼機R880網上神秘現身</h1><p>摩記部旋轉式設計嘅V70，前無古人之外，暫時都未有來者，不過摩記似乎對呢款設計情有獨鍾，其後繼機種R880日前亦在網上神秘現身。R880除了同V70採用旋轉式開機外，基本上由內至外都重新設計，可能之前V70畀人認為係重外形而輕功能之產品，所以今次R880就落足料。據網上資料流傳，顯示器用上6萬5色TFT屏幕，解像度有176×220，加埋640×480嘅影相鏡頭，外形反而比V70更細小，可惜只支援EMS，未支援大熱之MMS功能。而聲效則有24和弦，機仔細細有齊咁多功能，絕對有新鮮感。傳聞出年4月就會發布，係真係假到時就一清二楚！&#13;<br> 記者：劉耀祥</p></body></html>