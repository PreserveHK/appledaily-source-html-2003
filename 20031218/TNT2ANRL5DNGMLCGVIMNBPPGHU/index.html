<html><header><meta charset="utf-8"><title>地產多聲道：珀麗灣有情人情訂藍鯨灣</title></header><body><h1>地產多聲道：珀麗灣有情人情訂藍鯨灣</h1><p>新地代理執行董事雷霆同副總經理陳秀賢，今日請傳媒出席沙灘結婚派對。大家唔好誤會，唔係佢兩個結婚。佢哋為六對新人做主禮嘉賓。&#13;<br> 呢個號稱全港首個私人沙灘結婚派對，點解會係由新地出面搞呢？答案係舉行地點大嶼山藍鯨灣沙灘，係新地擁有，所以新地就講明活動主題係「情訂藍鯨灣」嘞。當日新地重會介紹藍鯨灣各項休閒設施，同埋馬灣珀麗灣第三期嘅最新情況。&#13;<br> 蘭西記得當日新地講過，藍鯨灣係畀珀麗灣業主專用，即係話新人係珀麗灣業主啦！聽講總共有六對愛侶一齊行婚禮，場面相信會好熱鬧。&#13;<br> 另外，新地話今日可能會搞水上活動，喺咁嘅天氣之下，唔知邊個會落水表演呢？&#13;<br> 傳媒關心新地樓盤多過個婚禮，到時大家爭住問發展商嘢，希望唔會破壞氣氛啦。&#13;<br> <br> <spanclass>吳崇武剪綵一日走三場 &#13;<br> 美聯噚日一連開三間分行，包括上水中心、粉嶺名都廣場，而重頭戲就係睇準西鐵通車開設嘅屯門卓爾廣場分行。噚日美聯請咗華懋吳崇武做嘉賓，為三間新舖剪綵。&#13;<br> 華懋喺粉嶺同上水都有樓賣，吳崇武出席一啲都唔奇，至於屯門卓爾居分行，原來佢一心以為老友新地周國賢會到場，可以敍吓舊，點知最後見唔到，難怪佢好風趣咁話自己被騙。</spanclass></p><p><spanclass>遠金單位三個月轉手三次 &#13;<br> 業界齊齊看好商廈來年造價，○四年重未到，甲級商廈金鐘遠東金融中心（簡稱遠金）單位錄得三個月內三度轉手，最新成交價較第一手造價漲近兩成一。&#13;<br> 中原黃瑋琮透露，遠金二十七樓○一至○二室，四千一百九十一呎，九月時以一千四百二十五萬易手，十月以一千六百三十四萬摸出，獲利二百零九萬，最近再以一千七百一十八萬轉手，賺八十四萬。&#13;<br> <br> <spanclass>莊聖民遺作好價沽出 &#13;<br> 著名室內設計師莊聖民墮樓身亡唔夠一個禮拜，佢嘅遺作壽臣山南源示範單位，由本港資深法律界人士，以超過六千五百萬承接。&#13;<br> 呢間六十七號屋係南源八間屋裏面，唯一一間由大師莊聖民設計嘅，間屋布置成英式田園大宅一樣，充滿大自然氣息，面積有四千八百三十八呎，裝修費高達五百萬。&#13;<br> 間屋早於年中落成，莊聖民曾出席記者會親自介紹佢嘅作品。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>