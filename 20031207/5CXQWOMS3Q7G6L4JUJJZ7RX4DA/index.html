<html><header><meta charset="utf-8"><title>林寶堅尼Gallardo右軚版抵港</title></header><body><h1>林寶堅尼Gallardo右軚版抵港</h1><p>不少車迷期待已久，兼有「小林寶」之稱嘅林寶堅尼Gallardo（左圖），其右軚版本終在日前正式抵港，代理方面更隆重其事，幫佢搞咗個簡單而隆重嘅登場盛會，同場更展出咗一部1969年製造，並擁有一台4.0公升V12偈（馬力350匹）嘅林寶堅尼Miura（下圖），可謂相映成趣。&#13;<br>話說回頭，全新抵港嘅林寶堅尼Gallardo，雖然摒棄咗廠方多年來使用嘅上揭式車門設計，但頗有霸氣嘅造型，並用上廠方全新嘅「CuttingEdge」設計概念，卻與較早前推出嘅Murcielago一樣來得吸引；車廂配搭亦見有一份濃厚跑車意識，除承托力十足嘅桶形跑車椅外，另備有跑車軚環等配搭，望落可謂既突出又吸引。&#13;<br>不過，全車最惹人注目嘅地方，相信會係一台5.0公升V10偈，動力輸出強勁唔在講（馬力500ps/7800rpm；扭力：52.0kgm/4500rpm），輔以6前速手波或6前速E-Gear半自動波，性能表現可謂毋庸置疑。若然你對此車感興趣的話，就要行快步去Showroom查詢一下，事關Quota極之有限㗎！&#13;<br>&#13;<br>新車售價：$2,480,000起&#13;<br>查詢：嘉信汽車（28938286）</p></body></html>