<html><header><meta charset="utf-8"><title>豐田Platz　新形象吸引度高</title></header><body><h1>豐田Platz　新形象吸引度高</h1><p>踏入八月，可算係日本豐田車廠嘅活躍期；點解咁講？事關廠方由八月初開始，已不停為旗下車款推出Facelifted新版，當中包括備受年輕車迷歡迎嘅Rav4，同埋成功商賈人士必備嘅Celsior（即港版凌志LS430）；但原來本港曾有獨立車行引入嘅Platz，亦早已有新版推出，而且重變得更加吸引㖭！&#13;<br>從外形而言，新版Platz整體線條與原有型號相近，但一組頭燈、車頭泵把及鬼面罩等全都屬新設計，令車首造型看來更見突出，而且重較前來得醒目；另外，車尾線條亦有改動，當中除尾燈用上新款式外，原來連車牌位置亦改設於尾冚上，並襯以電鍍邊裝飾，活現有一份豪邁氣派呢！至於車廂方面，則由於Platz本身與Echo車系有血緣關係，故此響車廂鋪排上，兩者有甚多相似嘅地方，例如中控台布局及軚盤款式等等；但由於Echo及EchoVerso已經響較早前推出新版，故此呢部新版嘅Platz，亦用上類似設計，如全新三幅式跑車軚環、備有銀白裝飾嘅中控台等等，既美觀又實用呢！&#13;<br>引擎配搭方面，新車則備有1.0公升直4（70匹）、1.3公升直4（87匹）及1.5公升直4（109匹）型號供選擇，以切合不同用家嘅需要呢！唔知本港嘅獨立車行，有無興趣將之引入呢？</p></body></html>