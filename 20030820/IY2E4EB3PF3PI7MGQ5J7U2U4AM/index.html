<html><header><meta charset="utf-8"><title>搞笑譯名 - 左丁山</title></header><body><h1>搞笑譯名 - 左丁山</h1><p>飲茶時候，醫生C考左丁山繙譯，幾個英文字，逐個睇，（一）Bird'sNet（二）Syrup（三）Honey，唓，鬼咁易，立即知道係（一）燕窩，（二）糖漿，（三）蜜糖。醫生C話：「算你識字，再嚟兩個。」（四）foliumeriobtryae（五）radixpiatycodi嘩！睇落似生物學嘅拉丁學名，點識呀，又唔知有冇串錯字㖭。醫生C話：「（四）係枇杷，（五）係桔梗。」再有（六）Chen'sskin（七）fucktheginger（八）farambition，呢三個就搞笑喇，（六）嘅直譯就係「陳的皮」，陳先生嘅皮？譯做「陳皮」得唔得？其他就完全唔明喎？</p><p>醫生C哈哈大笑，揭開謎底，佢嘅一位朋友傳真一張某藥品「膏液」嘅含有成份畀佢睇，中英對照，醫生C睇完笑呵呵，帶埋嚟飲茶，整蠱左丁山。醫生C話：「呢啲繙譯，可能係大陸產品，唔識就亂咁寫，貽笑大方。睇番膏液成份說明，我先知道（六）係陳皮，（七）係乾薑，但大陸稱幹姜，要『幹』他媽的『姜』，就變成fuckthegiuger，（八）係『遠志』，我係西醫，都唔多清楚係乜嘢㖭！」&#13;<br> 笑餐死之餘，知道內地產品嘅包裝宣傳好唔專業，但又唔好大意噃，醫生C話最近大陸啤酒可以進入台灣市場，台灣當局恐怕大陸啤酒暢銷，拚命檢驗其成份，卒之發現到大陸製啤酒會有formaldehyole，係用嚟延長啤酒壽命嘅，歐洲美國都禁用。但大陸啤酒入口商抗辯話微量成份合乎安全標準。呢隻嘢平時用嚟做乜㗎？醫生C陰陰嘴笑：「用嚟浸住屍體標本防止腐爛！」</p></body></html>