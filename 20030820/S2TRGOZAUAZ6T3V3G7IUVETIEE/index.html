<html><header><meta charset="utf-8"><title>701收料站：元征短期未升完</title></header><body><h1>701收料站：元征短期未升完</h1><p>港股噚日終於見到回吐，實情已經升咗咁多，都應該唞一唞。&#13;<br> 小初打電話畀靚女經紀傾計，靚女問小初記唔記得6月份提過嘅元征科技（8196）？佢話公司呢幾日喺深圳搞汽車市場研討會，除咗客戶同傳媒外，據講亦廣邀證券界人士，所以今日佢亦會上去睇一睇。&#13;<br> 搞到咁大陣仗，唔通為隻股造勢乎？睇番元征上星期公布嘅中期業績，盈利有成2599萬元人民幣，比去年同期上升三成，表現亦算唔錯。&#13;<br> 靚女話，元征喺6月委任兩間台資行做配售代理，配售唔超過8000萬股新H股，配售價仍未知。當時元征股價大約1.40元水平，家陣已經升至1.78元，而配股一事好似尚未搞掂，估計隻股繼續有表現。&#13;<br> 另外，雖然有芬佬減持，但好多工業股股價繼續創新高，好似福田實業（420）咁，噚日創出7.80元新高。經紀黃話，收市後再次傳出大股東配售舊股，唔知今日表現會如何？&#13;<br> 慕容小初</p></body></html>