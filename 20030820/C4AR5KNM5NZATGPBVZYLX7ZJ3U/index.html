<html><header><meta charset="utf-8"><title>股壇瀏覽器：粵投唔會白犧牲</title></header><body><h1>股壇瀏覽器：粵投唔會白犧牲</h1><p>美股周一雖然造好，但升幅唔算太大，杜指只升90點，搞到港股噚日無以為繼，午後尾段沽盤突然急增，有傳聞話長和系中期業績唔睇好，恒指倒跌15點，收報10509，成交高達139億元。此外，阿虎收到料美股周二可能遇到較大沽壓，因為近期債息上升，可能吸引基金換馬沽股票，轉買債券。&#13;<br> 睇嚟中央真係無所不用其極挽救香港經濟去挺董，除CEPA種種優惠外，重要迫廣東省調低東江水水價。東江水項目是廣東省重組粵海系債務時注入粵海投資（270），一旦降低水價，勢將影響粵投收入，以及股東和債權人利益。&#13;<br> 有消息話，港粵會就東江水另訂新條款，就係香港用幾多畀幾多，唔使好似𠵱家用唔足都要畀錢。對粵投而言，新條款一定冇原有條款咁着數，不過粵投股價噚日依然企穩，收1.38元，升0.73%。黑客叫阿虎放心，佢話中央郁得粵投條水，日後梗有着數益番佢，唔會叫粵投白犧牲咁唔公道，否則日後重有邊個肯聽中央支笛？不過，大家想聽好消息可能要耐心等候，到時其他中資股可能已炒咗幾轉。<br> &#13;<br> <spanclass>電盈傳有大動作 &#13;<br> 電盈（008）股份早前出現兩次大型批股後，股價一直冇起色。e莉莎話，聽講大戶收集得七七八八，遲啲可能會有大動作。電盈最近打算再推出收費電視，跟住又話想私有化合縱連網（8107），但呢啲都唔算大型發展，除咗將機樓資產包裝為REITs上市之外，阿虎都唔知電盈重有乜嘢法寶。&#13;<br> 阿虎</spanclass></p></body></html>