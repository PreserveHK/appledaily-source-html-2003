<html><header><meta charset="utf-8"><title>泊到大碼頭<br>股路縱橫：華脈脫胎換骨</title></header><body><h1>泊到大碼頭<br>股路縱橫：華脈脫胎換骨</h1><p>港股噚日高開低收，恒指一度高見10617，但午後掉頭回落，收市雖仍企穩10500大關之上，但氣氛已逆轉，恒指埋單跌15點。&#13;<br> 大市連升6日後已乏力，噚日衝多一段後已無以為繼，事實上，今個升浪由9924起步，到10618，升近700點，調整一吓係好事，後市發展亦會更健康。今次調整，幅度不會大，估計在月初高位10300水平會有支持，小周期的低潮會在周五出現，整固完成後，下周可再向高位進發。&#13;<br> 噚日下跌股（不計認股證）有370多隻，唔少國企同近期急升的二三線股都趁勢調整，國企正陸續派中期成績表，基金計過數後會再重新部署，高增長股仍係下一個升浪嘅火車頭。近期確實有基金趁高位滲貨出街，但相對佢哋嘅持貨量實屬微不足道，佢哋亦唔排除遲啲調整完之後會買番，下一個浪，國企仍係主流嘅炒作對象。<br> &#13;<br> <spanclass>轉型發展科技業務 &#13;<br> 講番細價股，近期升得最勁嘅，相信非華脈通信（499）莫屬，短短5日之內，由8.6仙扯上14.4仙，升幅67%，噚日午後跟市調整，但收13.3仙，亦只係微跌1個位，急升之後，高位承接力仍相當強。&#13;<br> 華脈原本做地產，2000年重整業務，進軍高科技及電訊業務，噚日有消息，話華脈已出售北京龍苑別墅，套現約2600萬元人民幣，相信其他地產項目（主要位於香港）亦會陸續出售，全力向科技業務轉型。&#13;<br> 過去一年，華脈已透過香港泰信向廣東泰信提供短訊業務的支援服務，最近並收購另一家短訊服務公司GlobalEdge，加強此方面發展。廣東泰信係廣東省電信實業集團的關連企業，後者係廣東省電信的全資子公司，淨資產值72億元人民幣，年營業額60億元人民幣。華脈與廣泰有業務關係，唔排除日後有機會將合作層面推上廣電的層次，甚至會有注資或入股的可能性。&#13;<br> 華脈發行30億股，市值約4億元，3大股東持股量均只約12%-13%，而公眾持股量更逾5成，此類股權分散嘅公司，正係收購嘅理想對象。&#13;<br> 郭兆誠</spanclass></p></body></html>