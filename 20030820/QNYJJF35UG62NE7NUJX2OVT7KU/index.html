<html><header><meta charset="utf-8"><title>地產多聲道：太古盤前哨戰代理先鬥攀石</title></header><body><h1>地產多聲道：太古盤前哨戰代理先鬥攀石</h1><p>中原、美聯同利嘉閣鬥賣新盤就試得多，噚日嚟個大突破，喺太古城中心商場舉辦攀石比賽。三間行都相當重視呢次比賽，連服裝都精心設計，有迷彩褲、頭巾同T恤。&#13;<br> 每隊派出四人參賽，時間最快嗰隊算贏。出賽嘅都係以猛男為主，只得兩位女將，不過女孩子身手靈活，攀石絕不輸蝕。結果由中原三男一女嘅組合，以一秒之差險勝，輸咗嘅兩間代理行，要夾錢請大家食午飯。&#13;<br> 今次活動，主要係太古逸樺園開盤前嘅前哨戰，所以人人有獎，永不落空。美聯憑住佢哋設計精美嘅樓盤Logo衫贏咗個最具創意獎，而利嘉閣奪得最佳體育精神獎。&#13;<br> 攀石比賽只係前奏，埋身肉搏戰會喺九月賣樓時先至正式展開，三間公司到時再決勝負。<br> &#13;<br> <spanclass>26呎水晶吊燈率先入伙 &#13;<br> 西九龍新樓陸續入伙，早前有大角嘴港灣豪庭一期，同區凱帆軒，今年十月入伙。長實開始為耗資四十萬元興建嘅樓盤會所裝身。一直放喺售樓處嘅二十六呎水晶吊燈，會搬過去屋苑會所。長實噚日搞咗個拆卸水晶燈儀式，相當隆重。&#13;<br> 屋苑會所裏面，有三千呎地方可以畀住客開派對，視聽室嘅設備，部份由高級營業經理黃思聰介紹買嘅。聽呢位音響發燒友講，淨係套音響器材都要成二十幾三十萬銀，算係中高檔貨色。</spanclass></p><p><spanclass>自由行帶挈商廈租務旺 &#13;<br> 搞本地遊嘅公司，可謂食正自由行個旺勢，有專辦國內人士嚟港旅遊公司，啱啱掃貨，先後購入尖沙嘴兩幢甲級寫字樓單位，一作投資，一作自用。分別購入力寶太陽廣場二千一百呎寫字樓，每呎二千八百元，另一個好時中心一千呎單位，作價一百八十八萬。&#13;<br> 中原商業部總經理鄭繼標話，廣東省自由行落實，尖沙嘴商廈成交也受帶動，年內租務料會升一成半，但租金只會企穩。<br> &#13;<br> <spanclass>駿景園換樓對象 &#13;<br> 火炭駿景園曾經係區內豪宅屋苑之首，能夠入住，係身份象徵，但𠵱家樓價跌到屋苑價。&#13;<br> 聽美聯鄭文偉講，過去半年，駿景園每月得十宗八宗成交，最旺市嘅六月，都只係得十二宗，但今個月上旬已經十二宗，集中千一、二呎單位，而且好多都係沙田友細屋換大屋。&#13;<br> 呢班沙田友住緊層樓都已經供完或者就快供完，趁樓價跌咗咁多，決定換大屋，住得舒服啲。不過，佢哋還價好審慎，呎價超過三千蚊，就會打退堂鼓。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>