<html><header><meta charset="utf-8"><title>寶馬新530i　成熱賣搶手型號</title></header><body><h1>寶馬新530i　成熱賣搶手型號</h1><p>早兩日，亞Mark曾披露過寶馬新5系嘅車價，身邊嘅朋友都話好吸引，有唔少人重問亞Mark，唔知落定之後要等幾耐至有車交呢？雖然亞Mark唔係幫寶馬打工，但班朋友問到又點可以唔答，惟有轉頭向寶馬代理打聽啦！原來佢哋早着先機，新車未正式登場前，代理就經已向廠方訂咗首批約150部新車，預期今年10月下旬會陸續抵港㖭！惟亞Mark聽聞代理至今，喺未正式舉行車展前，收到嘅定單已超過一百部，若然唔想遲到明年初才成為新5系車主的話，就真係要行快步同代理落Order至得喇！至於新5系邊個型號至好賣？經亞Mark打探過後，以530i最熱賣，準車主只要俾多2萬6千蚊，重可以多加ActiveSteering、DynamicActive避震同Adaptive頭燈裝置㖭！其次最多人追捧會係525i型號，皆因車價不過51萬3千咋！不過上述三項附加裝備，就要多畀3萬7千蚊喇！加裝與否就真係要睇個人要求喇！若然想親身睇吓新5系有幾正，又想睇埋全線寶馬車系、MiniCooper同電單車系列的話，就記緊今個星期五至星期日，到灣仔會展睇吓呢個全城至大型嘅寶馬車展喇！</p></body></html>