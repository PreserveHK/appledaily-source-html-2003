<html><header><meta charset="utf-8"><title>　　特首享特權奉旨違規 - 李八方</title></header><body><h1>　　特首享特權奉旨違規 - 李八方</h1><p>近排天氣麻麻，噚日朝重有黃雨警告，趕住返工嘅打工仔就最怕呢啲天氣，事關落雨特別易塞車，萬一遲到就會俾老細詐型。&#13;<br> 有市民報料話，朝早坐巴士由馬鞍山去中環，喺東廊上塞車之際，竟目睹老董架專車喺鐵馬開路下，於東廊左穿右插逢車過車，去到維園道附近時，嗰位交警重慢一慢車截住其他車輛，畀位特首座駕cut過雙白線，之後就加速往中環方向絕塵而去，「係咪特首就有特權，佢咁cut雙白線算唔算犯交通規例呢？」<br> &#13;<br> <spanclass>警員指示　並無違例 &#13;<br> 八方對呢啲馬路的事唔敢扮權威，詢問運輸署，官員答覆話喺一般情況下，特首專車亦要嚴守交通條例，但若有警務人員指示，亦可越過雙白線，簡而言之特首架車冇犯例；特首辦回覆口徑一樣，但強調特首專車「由交通警員帶引」，行駛路線由交通警員指示，言下之意即係架車點行由交通警指揮，唔關老董事。老董噚日朝去咗北角送張錫憲醫生最後一程，九點鬆啲就走人，相信cut雙白線事件係佢由北角返中環特首辦途中發生，佢咁心急，唔通都要趕時間返工？&#13;<br> 董太A1被指霸廁所風波中強調自己唔要有特權，老董架車可以咁行，算唔算有特權呢？八方只係知道一般打工仔趕返工，肯定冇可能搵架鐵馬開路。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></spanclass></p></body></html>