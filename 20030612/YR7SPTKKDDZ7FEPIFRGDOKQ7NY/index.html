<html><header><meta charset="utf-8"><title>新寡：「丈夫終可入土為安」</title></header><body><h1>新寡：「丈夫終可入土為安」</h1><p>罹患肌肉萎縮症的阿光逝世已經三個月，新寡王女士的情緒才稍稍平復。「屋企少咗個人，始終有啲唔慣，但已成事實，我都要慢慢去適應；𠵱家我冇乜嘢望，只係希望仔仔生生性性，將來對社會有所貢獻，對我先生亦有個交代。」王女士說。&#13;<br> 四十四歲的王女士，原有一個快樂家庭，可惜其任職地盤的丈夫阿光早年突然患上肌肉萎縮症，身心飽受折磨；而阿光最終亦不敵病魔，於三個月前撒手塵寰，終年四十八歲，遺下十五歲兒子。&#13;<br> 自阿光病發後，王女士一家被迫靠綜援金生活，面對丈夫離世，王女士連殮葬亦有困難，蘋果日報慈善基金較早前曾撥款一萬五千元助其應急，日前另轉交讀者捐款合共九千四百七十元給她。<br> &#13;<br> <spanclass>盼贈電腦助兒學習 &#13;<br> 王女士表示，由於亡夫的骨灰將於本月正式下葬於將軍澳華人永遠墳場，預料將要花上一筆費用，善款正好紓緩她有關方面的經濟壓力。「因為之前將軍澳墳場未安排到靈位，所以我先生啲骨灰一直放喺庵堂，今個月佢終於可以入土為安，我總算了咗件心事，加上又有你哋呢筆錢幫輕吓，自己都唔使咁擔心。」&#13;<br> 王女士又表示，鑑於兒子學業所需，急需徵求一台電腦，盼望社會人士能夠慷慨捐助。「仔仔𠵱家讀緊中三，好多功課都要用電腦，可惜我又冇錢，買唔起畀佢，仔仔惟有每日放學去圖書館借電腦用，唔係咁方便，希望有善長仁翁可以幫忙吓。」王女士衷心地呼籲。&#13;<br> 捐款編號：C0865&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>