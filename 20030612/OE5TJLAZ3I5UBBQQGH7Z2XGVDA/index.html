<html><header><meta charset="utf-8"><title>　　上海鴨腎迷倒一哥 - 李八方</title></header><body><h1>　　上海鴨腎迷倒一哥 - 李八方</h1><p>八方隨警隊一哥曾蔭培去咗上海探訪當地公安，噚日朝同成班行家諗住有少少空檔，就到由古老建築物改建而成嘅景點「豫園」行吓，感受吓上海嘅古樸氣息。點知行到九曲橋時，竟然咁啱撞到一哥。&#13;<br> 有行家即時送上上海名產鮮鴨腎畀一哥試試，佢大讚好味。其後大家分道揚鑣，八方同班行家走去買手信，點知行唔夠半個鐘，又撞到一哥，原來佢一哥試過啲鮮鴨腎後回味無窮，諗住買番啲做手信，最後大破慳囊，買咗五十蚊人民幣鮮鴨腎。&#13;<br> 到咗挨晚，八方同一哥佢哋已返到廣東番禺，喺長隆渡假村下榻，晚上重去野生動物園睇老虎。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>