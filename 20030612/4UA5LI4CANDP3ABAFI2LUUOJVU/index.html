<html><header><meta charset="utf-8"><title>　　純官英文唔掂俾大狀窒 - 李八方</title></header><body><h1>　　純官英文唔掂俾大狀窒 - 李八方</h1><p>新世界發展董事總經理鄭家純（圖）呢排流年不利，新世界冇得做恒指成份股，噚日又要去法庭同世交馮永祥算十三年前嘅舊帳，最冇癮係俾辯方大狀寸。&#13;<br> 話說純官選擇以廣東話答辯，由法庭派人繙譯，辯方大狀M.Strachan即時發難，問純官做生意同社交成日要講英文，點解唔用英文作證？純官話自己只係「間唔中」講英文。&#13;<br> 「英文唔夠你好」&#13;<br> Strachan又問佢七二年喺加拿大（安大略大學）MBA畢業，學校用英文教書定係廣東話？純官話當然係英文，Strachan就話純官英文冇理由唔掂，激到純官面黑黑，晦氣回應：「我諗我英文唔係咁好，唔夠你好。」&#13;<br> 代表新世界嘅資深大律師陳志海剛巧行咗出庭外，剩低王穎妤大律師在庭上乾着急，等到陳志海返入庭，王穎妤即時同佢咬耳仔，陳志海起身反對辯方律師窒純官，話證人有權選擇作證語言。Strachan已經成功打窒純官，於是笑笑口收兵。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>