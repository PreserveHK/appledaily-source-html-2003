<html><header><meta charset="utf-8"><title>生化白癡夜 - 林振強</title></header><body><h1>生化白癡夜 - 林振強</h1><p>△夜。懵董夫婦在家中大廳看電視。△懵董忽然表情怪異，好像想要。&#13;<br> 懵董：娉娉，你今晚特別靚。&#13;<br> 懵婆：你都幾英明神武吖。&#13;<br> 懵董：（裝打呵欠）電視都冇嘢睇，娉娉，不如上床囉可。&#13;<br> 懵婆：（裝害羞）唔，人哋都未眼瞓，咁快就叫人哋上床。&#13;<br> △懵董立刻警覺地東張西望，欲查出「人哋」是誰。懵董智商異乎常人。&#13;<br> 懵董：（緊張地）邊個「人哋」？冇第個人喺度喎。&#13;<br> 懵婆：（續裝羞）唔制，你玩人哋嘅，人哋怕羞吖嘛。&#13;<br> 懵董：（急得滿頭大汗）娉娉，究竟邊個係「人哋」唧，吓？&#13;<br> 懵婆：哎吔你好鬼死cutie呀，冧死人哋喇！「人哋」咪即係我囉。&#13;<br> 懵董：早啲講嘛，嚇死我。&#13;<br> （向懵婆單眼）咁，我哋不如上床囉可，好嘛，娉娉？我有信心會做得好嘅。&#13;<br> 懵婆：你唔怕密切接觸會染上SARS咩？&#13;<br> 懵董：點會呢，你今日去牛頭角親民嗰陣，着住成套生化太空衣，百菌不侵㗎嘛。&#13;<br> 懵婆：嘻，安全第一嘛，雖然嚇親嗰度啲街坊，都係值得嘅。無論香港點都好，theshowmustgoon！&#13;<br> 懵董：（感動）娉娉，you...youtakemybreathaway！&#13;<br> 懵婆：（嬌羞無限）咁……人哋上床先囉喎。&#13;<br> 懵董：咁你重着住套生化太空衣？&#13;<br> 懵婆：（姣上加姣）女人要保持神秘感㗎嘛。不如你除先，我喺睡房等你。唔好要我等太耐喎，cutie。&#13;△</p></body></html>