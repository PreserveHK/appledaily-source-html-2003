<html><header><meta charset="utf-8"><title>似金庸筆下一代大俠？<br>馮仁昭四圍超：Juno想扮楊過一心愛小龍女</title></header><body><h1>似金庸筆下一代大俠？<br>馮仁昭四圍超：Juno想扮楊過一心愛小龍女</h1><p>新人王麥浚龍（Juno）呢排人氣急升，馮仁昭收到料話搞慣舞台劇嘅導演林奕華，都諗住打Juno主意。林奕華會喺今年十二月十四、十五同十六日喺葵青劇院開三場舞台劇，內容會以著名武俠小說家金庸嘅名作做藍本。聽聞林奕華初步構思搵Juno演繹金庸筆下嘅楊過、令狐沖或者郭靖其中一個角色。&#13;<br> 馮仁昭噚日問林奕華助手，佢話：「因為重傾緊劇本，好多嘢未定，話唔定會將三個角色混為一體都未定。」<br> &#13;<br> <spanclass>睇小說學中文 &#13;<br> 而Juno噚日就喺電話度話：「我由細到大都好鍾意睇金庸嘅小說，我以前喺加拿大都係睇小說學中文，基本上三個角色我都鍾意，但我最鍾意嘅係楊過，因為佢嘅性格重情重義，好專一咁對小龍女，但係略嫌佢優柔寡斷，我覺得劉德華做呢個角色好深入民心。」Juno話自己唯一同楊過唔同，係佢嘅性格比較樂觀。<br> &#13;<br> <spanclass>劉綽琪愛犬嚇親細路 &#13;<br> 劉綽琪早前帶咗佢心愛嘅雪橇犬接受寵物雜誌訪問，佢嘅愛犬幾曳，成日闖禍，重試過嚇到一位小妹妹跌喺地，令到劉綽琪好鬼尷尬。為咗令愛犬聽教聽話，劉綽琪決定遲啲將愛犬送去狗隻訓練學校，希望愛犬可以乖啲喎！</spanclass></spanclass></p><p><spanclass>梁漢文雙喜臨門 &#13;<br> 梁漢文噚日到商台接受訪問，順便宣傳佢噚日推出嘅新碟《10號梁漢文》，加上又係佢女朋友Karen嘅生日，所以梁漢文心情好靚。&#13;<br> 另外，梁漢文星期日會同陳奕迅、楊千嬅同梁詠琪演出「1:99音樂會」嘅歌手，去沙田新城市廣場及銅鑼灣世貿中心搞簽名會。<br> &#13;<br> <spanclass>《天脈傳奇》惹官非 &#13;<br> 楊紫瓊同男友鍾再思最近惹上官非。據網頁HollywoodReporter報道，楊紫瓊同鍾再思共同擁有嘅電影製作公司MythicalFilms，早前與洛杉磯製作公司PandasiaEntertainment合資約一億五百六十萬港元，拍攝美國重未上嘅《天脈傳奇》，洛杉磯嘅製作公司前日入稟洛杉磯法院，話佢兩個毀約同不守承諾。<br> &#13;<br> <spanclass>名導謝飛戰勝非典 &#13;<br> 六十一歲嘅著名內地導演謝飛，同非典病魔抗戰二十四日後，噚日出院。前日佢接受內地記者電話訪問，佢話𠵱家先真切體會到生活嘅美好。而染病消息曝光後，幾乎每日都接到幾十個問候電話。謝飛重話最感謝醫護人員，佢喺被隔離期間，醫護人員成日安慰同鼓勵佢，令佢最終可以有信心戰勝病魔。</spanclass></spanclass></spanclass></p></body></html>