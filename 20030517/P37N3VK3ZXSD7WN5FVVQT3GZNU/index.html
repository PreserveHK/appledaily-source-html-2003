<html><header><meta charset="utf-8"><title>借錢出糧 - 左丁山</title></header><body><h1>借錢出糧 - 左丁山</h1><p>為沙士而設嘅一百一十八億元救市計劃之中，有三十五億元係貸款保證基金，為飲食、零售、旅遊、電影娛樂四個重災區行業提供出糧貸款。政府驚住銀行收唔番啲貸款，由政府補數，所以要每個借款公司嘅九成股東簽番擔保，九成係以股權計，唔係人頭計。&#13;<br> 呢條橋唔係好行得通嘅，譬如餐廳羅想話借錢出糧畀夥計都好，佢啲股東冇人肯簽擔保，佢都冇符，即係借唔到錢囉。有一間食肆得幾位股東，但其中一位佔十點五巴仙，已經移咗民，其他人簽晒擔保都冇用。左丁山老早話出糧貸款基金唔多實用，就係呢個道理。&#13;<br> 報紙報道開始申請貸款以來，反應冷淡，即使滙豐咁多客，亦只不過有百零間公司申請貸款。呢日左丁山行經中環某大廈天橋，聽到有位仁兄講手機（好多人揸住手機就以為隔籬冇人），竟然聽到呢句：「有冇搞錯呀，×××竟然申請借錢，佢老闆好出名嘅噃，應該唔好同啲中小企爭食啦！」&#13;<br> 左丁山返到公司，打幾個電話，就索到料。呢間×××係可能因受沙士打擊嚴重，要利用呢個出糧貸款基金，向銀行借錢，暫濟燃眉之急。嚡，×××老細確係好出名，就因為太出名，官方機構知道佢嘅公司要借錢之後，好唔高興，覺得老細應該自己注資。不過既然已有借款準則，你又唔可以話唔畀大粒佬借嘅啫，呢個時候可以用P—3利息借到一百萬，做乜唔借噃。</p></body></html>