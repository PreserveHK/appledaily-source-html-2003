<html><header><meta charset="utf-8"><title>地產多聲道：綠意居遭行家包抄截客</title></header><body><h1>地產多聲道：綠意居遭行家包抄截客</h1><p>自從舊年上環帝后華庭開賣後，港島中西區已經好耐無全新住宅樓盤開售，但呢個月有置地綠意居、九建采逸軒，同長實普頓臺同期推出，認真熱鬧。&#13;<br> 綠意居因過去兩日率先開放示範單位，吸引大批經紀到場搵生意，同區兩個最快今個禮拜先開放示範單位嘅新盤。&#13;<br> 發展商奇招突出，搵人喺綠意居附近派傳單，搶市場注意，普頓臺重出動埋專車兜客㖭，擺明想吸走綠意居嘅客源。據長實講，佢哋準備咗約二十萬份傳單，喺中上環一帶派發，又已經郵寄約八萬份資料畀啲有潛質嘅客戶。&#13;<br> 至於采逸軒就搵咗批人，喺會途經綠意居嘅行人路，派發一份有樓盤二至二十九樓嘅平面圖、單位面積等資料單張，搶喺綠意居之前，吸引買家留意。&#13;<br> 估唔到𠵱家連單幢樓都出現咁激烈嘅搶客戰。<br> &#13;<br> <spanclass>細行有好嘢大家分享 &#13;<br> 代理間唔中都會遇到業主轉介親友買樓，但從事樓按轉介嘅經絡集團，都遇到代理行轉客戶畀佢哋嘅情況。&#13;<br> 聽經絡集團講，啲三四十年嘅舊樓，佢哋可以搵到銀行承造十五年按揭，重可以做到低過優惠利率減一厘嘅息率，比一般嘅條件好。所以有間同經絡簽咗合作協議嘅深水埗細行，介紹行家幫襯，有好嘢大家分享，可謂守望相助。&#13;<br> 至目前為止，同經絡簽合作協議嘅細代理行有三百幾間，比起○一年底時嘅幾十間，多咗唔少。</spanclass></p><p><spanclass>利記招聘會兩日請50人 &#13;<br> 代理行預期樓市轉勢，積極擴充增兵，利嘉閣前兩日喺機鐵青衣站搞招聘會，執行董事廖偉強話，請咗五十人，當中一成半有大學學歷。另外重有四十名會預約再次面試，估計最終有七十名新血加入。&#13;<br> 廖偉強透露，計劃緊第二次大型招聘會，相信日內會有決定。&#13;<br> 另外，早前蘭西提到中記代理李日開結婚當日都去開單，原來件事重有下文，聽講地產代理監管局行政總裁陳佩珊得悉之後，親自寫信讚揚佢嘅服務態度。各經紀好學嘢嘞。<br> &#13;<br> <spanclass>空氣污染研究置業者得益 &#13;<br> 港人近嚟重燃買樓興趣，四出睇樓，若自住嘅當然希望搵設施、景觀、校網同空氣質素等都好啲嘅單位啦。蘭西聽講，香港某大學一班教授，做咗個有關空氣污染嘅研究，可能對置業人士揀樓有參考作用。&#13;<br> 研究內容係睇吓啲污染物點樣影響本港，由邊度嚟，邊處嘅住宅最受影響。結論自然會牽涉到邊度最好住同最唔好住啦。作為買家梗係想知啦，但係若果發展商喺空氣質素差嘅地點有樓賣，咁就真唔知點好嘞！</spanclass></spanclass></p><p><spanclass>普頓臺門前大樹值三十萬 &#13;<br> 長實位於上環嘅普頓臺，已接近現樓，發展商開始為物業粉飾，噚日下午蘭西喺現樓，巧遇負責賣樓嘅助理營業經理梁焯鏗，據佢講，種喺大門旁呢一棵海棗樹，專程由海南島運嚟，價值約三十萬元。&#13;<br> 棵樹高九米，有成三層樓高，樹冠部份，直徑有五米闊，梁焯鏗話，種呢棵樹，係因為佢好有生氣，同時又襯樓盤大門地下嘅紅磚顏色。&#13;<br> 普頓臺有部份單位可自製成18個相連戶，據梁焯鏗透露，今次就考慮留番個命名權畀買家。&#13;<br> 蘭西&#13;<br> 電郵地址：<ahref>nancy@appledaily.com &#13;<br> </ahref></spanclass></p></body></html>