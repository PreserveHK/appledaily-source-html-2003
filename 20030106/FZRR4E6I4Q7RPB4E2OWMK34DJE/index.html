<html><header><meta charset="utf-8"><title>電腦專題：<br>新年電腦升級速遞03最Update腦場走勢</title></header><body><h1>電腦專題：<br>新年電腦升級速遞03最Update腦場走勢</h1><p>踏入2003年，雖然電腦市道仍然疲弱，不過市場出現一大堆冧價產品，就令到好多用家心思思，想趁平升級一下部舊腦，等新一年工作得更有效率。今日我哋就分別精選咗牌子套裝機同砌機組合，給大家一個買機指引，而且重搵嚟砌機高手阿偉，分析一下散件市場走勢，DIY一族唔好錯過。&#13;<br>&#13;<br>記者、攝影：徐影龍&#13;<br>逢星期一至五刊出</p><p><spanclass><fontstyle>牌子機齊料取勝  &#13;<br> 要數牌子套裝機同砌機最大分別，就係大多數牌子機賣價包埋顯示屏、原裝Windows同較完善嘅售後服務，有啲重包埋上網同電腦課程㖭。所以售價比砌機較高，較為適合電腦初哥、一家大細等買家。</fontstyle></spanclass></p><p><spanclass><fontstyle>中級機能低級賣價  &#13;<br> 雖然COMPAQ呢部PRESARIO6020主打平價市場，賣價只係$4,880，不過一啲都冇偷工減料。處理器為P41.8GHz，配合256MB記憶體同40GB硬碟，已足夠一般用家需要，加上採用nVIDIA嘅M64PRO顯示晶片（32MB），運算速度及圖像表現已算不俗，賣價又夠平民化，不論升級或換新機都咁啱。&#13;<br> &#13;<br> 售賣點：ACCESS&#13;<br> 電話：25764864&#13;<br> 地址：銅鑼灣皇室堡1007室</fontstyle></spanclass></p><p><spanclass><fontstyle>任揀配件恍如自助餐  &#13;<br> 以售賣acer套裝機為主嘅CyberLand，設有一張有各款電腦硬件嘅菜單，以處理器速度為分類，顧客只需像食自助餐般剔選其餘硬件，便可組合一套啱自己需要同預算嘅電腦，如只想升級處理器等主要硬件，可選擇Celeron1.7GHz套餐，有128MB，20GB硬碟，駁番舊芒同光碟機就用得，真正睇餸食飯，豐儉由人。當然唔少得牌子機必有嘅原裝WindowsXP、免費送貨、90日技術支援同18個月免息分期等優惠。&#13;<br> &#13;<br> 售賣點：CyberLand&#13;<br> 電話：28335982&#13;<br> 地址：灣仔電腦城101號舖</fontstyle></spanclass></p><p><spanclass><fontstyle>富貴機用盡靚料  &#13;<br> 若預算許可，不妨考慮Tiny嘅富貴套裝。機內由頭到尾用盡靚料，包括目前貴到飛起嘅P43.06GHz處理器連底板、512MBDDR記憶體、80GB硬碟、DVDROM同CD-RW燒碟機等。最正係採用17"LCD同Geforce4Ti4200顯示卡（64MB），唔單止打機繪圖夠爽，配合機內數碼錄影及播放系統，令電腦兼具錄影機功能，實用及娛樂兼備，重要送埋Canon掃描器同EPSON810打印機㖭，幸好有9個月免息分期免致高不可攀。&#13;<br> &#13;<br> 售賣點：Tiny&#13;<br> 電話：21040538</fontstyle></spanclass></p><p><spanclass><fontstyle>砌機價錢屢創新低  &#13;<br> 好多幫客人砌機嘅舖頭，都會以自己品牌以套餐形式推出，雖然用料唔及牌子機，又大多不附原裝Windows，不過價錢相對較平，自由度亦較大，可要求更換心水硬件，價錢豐儉由人。</fontstyle></spanclass></p><p><spanclass><fontstyle>富利：$3,090買P41.7GHz套餐  &#13;<br> P41.7GHz唔算極速處理器，不過就勝在夠平。富利提供嘅多款組合套餐中，最抵玩就係P41.7GHz，有齊128MB記憶體、30GB硬碟、光碟機同磁碟機等配件，值得注意係採用Intel原廠底板，比一般砌機質素更有保證。最正係學牌子機咁設有十二個月低息分期。&#13;<br> &#13;<br> 售賣點：富利&#13;<br> 電話：28933106&#13;<br> 地址：灣仔電腦城二樓226號舖</fontstyle></spanclass></p><p><spanclass><fontstyle>Rooteck：$1,650執齊全套  &#13;<br> 識得砌機嘅用家慳得最多，因為Rooteck以齊料散件形式，推銷DIY套餐，包括整合AMDDuron950MHz處理器、顯示?音效晶片、寬頻插頭於一身嘅底板、256MB記憶體、20GB硬碟、CD-ROM同機箱等配件，只要駁番舊芒同鍵盤就可正常運行，唯一問題係要自行組裝。</fontstyle></spanclass></p><p><spanclass><fontstyle>迷你組合再冧價  &#13;<br> 同樣屬Rooteck產品，本報早前曾介紹過嘅迷你砌機組合，今日再進一步跌價，比之前平多$50，VIA1GHz、128MB、10G硬碟，相信已經係接近成本。對於預算唔多，又或擺放空間有限嘅用家嚟講相當適合。</fontstyle></spanclass></p><p>售賣點：Rooteck&#13;<br> 電話：25738060&#13;<br> 地址：灣仔軒尼詩道298號298電腦商場二樓218-219號舖</p><p><spanclass><fontstyle>阿偉教路：CPU月中入貨係時候  </fontstyle></spanclass></p><p>喺灣仔電腦城經營電腦舖嘅阿偉，已有多年幫人砌機嘅經驗，對電腦硬件走勢亦好熟悉，今日分別對處理器、記憶體同硬碟三大必用硬件作一介紹。</p><p>處理器：Intel最新P43.06GHz供貨一個月有多，不過由於具備全新Hyper-Threading技術（CPU一變二），加上屬時脈速度最快嘅CPU，所以賣價仍高達$5,400，連埋底板條數相當襟計。想玩新科技，不如忍吓手等一月中，Intel會有批對應Hyper-Threading嘅2.4GHz同2.8GHz處理器到場，2.4GHz約賣$1,600，同3.06GHz實際表現唔差得幾遠，價錢就差幾倍咁多。</p><p>記憶體：雖然P4配RAMBUS記憶體的確天衣無縫，不過RAMBUS實在太貴，連Intel都嫌佢拖慢P4市場發展，後期P4改為對應DDR，用家若不是大量繪圖運算或專業級伺服器的話，根本用唔着。目前DDR記憶體表現已經不俗，如Kingston嘅333MHzDDR記憶體，256MB都只係賣$550，一般用途已經足夠有餘。</p><p>硬碟：硬碟市場方面，80GB為最大路產品，對下嘅20GB、40GB已漸漸淡出市場。雖然IBM有款內置8MBBuffer嘅硬碟型號，不過賣價要成$2,000，相對內置2MBBuffer型號只係賣$770，表現亦係相差不大，點揀唔使多講喇卦？</p></body></html>