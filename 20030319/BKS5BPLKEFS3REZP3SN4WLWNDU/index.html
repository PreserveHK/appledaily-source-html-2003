<html><header><meta charset="utf-8"><title>一堆號碼 - 谷德昭</title></header><body><h1>一堆號碼 - 谷德昭</h1><p>拍戲當演員真係歎，尤其係做大配角，觀眾又唔係因為你買票入場，戲份又唔係太重，好多時候人人未收工但大配角已經走得，時間好使好用得很。這次在上海拍戲做的就是大配角，逗留二十多天只需工作約十日，有人管吃管住，戲中不乏國內美女演員，戲中做對手，戲外打牙骱，想去邊度食、玩、買，又已經老早有人做晒資料搜集，鍾意成日一大班人又得，做個獨來獨往獨行俠又得。</p><p>想在大陸住得安安樂樂，無牽無掛兼冇咁肉赤，最緊要係有個大陸嘅電話號碼。香港電話在大陸漫遊的收費，實在係離奇地、喪心病狂地貴得離譜，每接聽一次都肉赤到雪雪聲，花了七十五元買了一個大陸電話號碼，無需登記資料，然後再買儲值卡增值，本地或長途電話的收費都比漫遊的便宜了一大半。我的方法是在香港的手提電話號碼開了留言信箱，通知來電者我現正處身大陸，如無急事請留口訊，將會遲些覆；如有急事則請直接打到我大陸的長途電話聯絡。果然，大陸電話只收到真有急事的來電，其他平日響個不停之無謂聯誼電話一概消失，耳根樂得清靜。&#13;<br> 較惱人的是大陸的手提電話號碼未連區號也長達十一個號碼，增值卡更長達十六個，天生是個號碼白癡，要記熟這堆號碼，相信起碼要一年半載。</p></body></html>